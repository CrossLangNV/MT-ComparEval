<refset setid="undefined" srclang="undefined" trglang="undefined">
<doc docid="undefined" sysid="undefined">
<p><seg id="1"> Pražská burza se ke konci obchodování propadla do minusu </seg></p>
<p><seg id="2"> Po ranním prudkém propadu pražská burza korigovala ztráty. </seg></p>
<p><seg id="3"> Transakce s akciemi ČEZ dosáhly téměř poloviny běžného denního obchodu. </seg></p>
<p><seg id="4"> Pražská burza navázala hned od počátku úterního obchodování na svůj pondělní propad, když klesala o téměř šest procent. </seg></p>
<p><seg id="5"> Tentokrát za poklesem stojí propad akcií na Wall Street. </seg></p>
<p><seg id="6"> I u nás se tak projevuje reakce trhu na výsledek hlasování americké Sněmovny reprezentantů, která odmítla podpořit plán stabilizace tamního finančního sektoru. </seg></p>
<p><seg id="7"> Pád akcií v Asii </seg></p>
<p><seg id="8"> Dramatický pád v úterý zažily akcie na burzách v Asii, i když indexy ale v průběhu dne část ztrát nakonec smazaly. </seg></p>
<p><seg id="9"> Index Hang Seng burzy v Hongkongu si v průběhu obchodování odepsal téměř čtyři procenta, později ale část ztrát smazal a pokles zredukoval na zhruba 2,5 procenta. </seg></p>
<p><seg id="10"> Index Hang Seng China Enterprises, který sleduje pohyb čínských akcií na burze v Hongkongu, klesl o 3,8 procenta, v Šanghaji byly trhy uzavřeny. </seg></p>
<p><seg id="11"> Akcie na burze v Sydney ztrácely více než pět procent, ale nakonec ztráty snížily na 4,3 procenta. </seg></p>
<p><seg id="12"> Burza na Tchaj-wanu podle tamního indexu klesla o 3,6 procenta. </seg></p>
<p><seg id="13"> "Načasování záchranné akce v USA je nejisté a ovlivní to finanční trhy v celém světě," poznamenal šéf hongkongského měnového úřadu Joseph Yam. </seg></p>
<p><seg id="14"> Hongkong, přestože je součástí Číny, si měnovou politiku určuje samostatně, tedy bez závislosti na čínské centrální bance. </seg></p>
<p><seg id="15"> Úrokové sazby má Hongkong na stejné úrovni jako Spojené státy. </seg></p>
<p><seg id="16"> Američtí zákonodárci by se podle australského premiéra Kevina Rudda měli urychleně vrátit k jednání a návrh podpory finančního systému schválit. </seg></p>
<p><seg id="17"> Jinak prý hrozí, že dopady budou cítit i další země. </seg></p>
<p><seg id="18"> Krvavá lázeň amerických akcií </seg></p>
<p><seg id="19"> Americká Sněmovna reprezentantů v pondělí odmítla plán podpory finančního systému, na který mělo být vynaloženo až 700 miliard dolarů (téměř 12 bilionů Kč). </seg></p>
<p><seg id="20"> Zákonodárci tak ignorovali výzvu prezidenta George Bushe, aby plán podpořili. </seg></p>
<p><seg id="21"> Podle Bushe by plán řešil základní příčiny finanční krize a pomohl by stabilizovat celou ekonomiku. </seg></p>
<p><seg id="22"> Americké akcie v pondělí zažily krvavou lázeň a hlavní akciové indexy zaznamenaly největší pád za více než 20 let. </seg></p>
<p><seg id="23"> Dow Jonesův index klesl o téměř sedm procent a propad v podobném rozsahu zaznamenal naposledy v roce 1987. </seg></p>
<p><seg id="24"> Index klesal už před hlasováním, ale jakmile se ukázalo, že návrh ve sněmovně neprošel, index se ocitl ve volném pádu. </seg></p>
<p><seg id="25"> Kongres ustoupil: Vláda USA může do bank napumpovat 700 miliard dolarů </seg></p>
<p><seg id="26"> Nejvyšší představitelé amerického Kongresu a vláda prezidenta George W. Bushe se dohodli na širší podobě dohody o finanční pomoci pro americký finanční systém. </seg></p>
<p><seg id="27"> Hlasovat se o něm bude počátkem příštího týdne. </seg></p>
<p><seg id="28"> Američtí zákonodárci učinili průlom v rozhovorech o schválení záchranného plánu ve formě finanční pomoci pro americký finanční systém v objemu 700 miliard dolarů (přibližně 12 bilionů korun). </seg></p>
<p><seg id="29"> Vyhráno však ještě není. </seg></p>
<p><seg id="30"> Kongresmani totiž musejí dokončit některé detaily dohody, než budou moci zveřejnit finální podobu zákona a hlasovat o něm. </seg></p>
<p><seg id="31"> Plán podpory finančního systému se bude projednávat na půdě Sněmovny reprezentantů v pondělí. </seg></p>
<p><seg id="32"> V neděli to řekl agentuře Reuters předseda výboru pro bankovní a finanční služby Sněmovny Barney Frank. </seg></p>
<p><seg id="33"> V Senátu by se podle zdrojů mohlo hlasovat o plánu zřejmě nejdřív ve středu. </seg></p>
<p><seg id="34"> Podle ekonomů by mělo být oznámení o tom, že ke schválení záchranného plánu dojde, prvním významným psychologickým faktorem pro oživení finančních trhů. </seg></p>
<p><seg id="35"> Poté však dojde k "vystřízlivění" díky složitosti mechanismů, jakými pomoci trhům dosáhnout i v praxi. </seg></p>
<p><seg id="36"> Paulson: Plán musí být účinný </seg></p>
<p><seg id="37"> "Učinili jsme velký pokrok. </seg></p>
<p><seg id="38"> Vyřešili jsme naše rozdílné názory ohledně toho, jak má vypadat podoba balíčku ke stabilizaci trhu," uvedla pro agenturu Bloomberg demokratka Nancy Pelosiová. </seg></p>
<p><seg id="39"> Podle ní by mohlo ke konečnému hlasování dojít ještě v neděli. </seg></p>
<p><seg id="40"> Zástupci zákonodárců se v noci na neděli setkali s americkým ministrem financí Henrym Paulsonem, aby dali definitivní podobu vládnímu fondu. </seg></p>
<p><seg id="41"> Ten by měl odkupovat od finančních společností neprodejná hypoteční aktiva, která stahují finanční firmy do těžkých ztrát a ohrožují stabilitu celého systému. </seg></p>
<p><seg id="42"> "Jsme na pokraji definitivní dohody plánu, který bude fungovat a musí být na trhu také účinný. </seg></p>
<p><seg id="43"> Je třeba ještě v ozdravném plánu pokračovat, ale myslím, že jsme tam," řekl Paulson. </seg></p>
<p><seg id="44"> Signál pro asijské obchodování </seg></p>
<p><seg id="45"> Globální finanční krize výrazně dopadá na akciové trhy, které prudce klesají. </seg></p>
<p><seg id="46"> Podle nevadského demokratického senátora Harryho Reida se tak zákonodárci snaží o to, aby v Kongresu dospěli k definitivní dohodě ještě v neděli. </seg></p>
<p><seg id="47"> Chtějí tím totiž uklidnit investory před obchodováním na asijských finančních trzích, které jsou v časovém pásmu první, kde by rozhodnutí Kongresu mohlo ovlivnit pondělní obchodování. </seg></p>
<p><seg id="48"> Zatím však ještě není s určitostí jasné, kdy budou obě komory amerického Kongresu o zákonu hlasovat, ani to, zda nemohou jednání na poslední chvíli uváznout na nějakém problému. </seg></p>
<p><seg id="49"> Zákonodárci doufají, že bude schválen v příštích několika dnech. </seg></p>
<p><seg id="50"> Zákon však ještě dozná řady změn. </seg></p>
<p><seg id="51"> Celková částka určená pro pomoc systému má být rozdělena na dvě části. </seg></p>
<p><seg id="52"> Počátečních 350 miliard dolarů má být k dispozici co nejdříve to bude možné, jak požadoval prezident George Bush. </seg></p>
<p><seg id="53"> Kongres ale může zablokovat uvolnění zbývající částky pokud bude mít dojem, že program neplní svoji funkci, a to ve sledu dalších 100 miliard dolarů a později konečných 350 miliard dolarů. </seg></p>
<p><seg id="54"> Bush ocenil pokrok v jednáních </seg></p>
<p><seg id="55"> Prezident sice může toto rozhodnutí vetovat, avšak Kongres může jeho veto přehlasovat. </seg></p>
<p><seg id="56"> I přes tyto změny však zůstala základní myšlenka programu, kterou bylo získat finance na odkup špatných hypotečních cenných papírů, jejichž hodnota se propadla, protože stovky tisíců Američanů nejsou schopni splácet své hypotéky, zachována. </seg></p>
<p><seg id="57"> "Vypracovali jsme všechno. </seg></p>
<p><seg id="58"> Sněmovna reprezentantů by měla být schopná hlasovat o zákonu v neděli a Senát v pondělí," uvedl republikánský senátor Judd Gregg. </seg></p>
<p><seg id="59"> S pokrokem ve vyjednávání je spokojen i americký prezident Bush. </seg></p>
<p><seg id="60"> Jeho mluvčí Tony Fratto prohlásil, že Bush je se sobotním pokrokem spokojen a oceňuje "oboupartajní snahu stabilizovat naše finanční trhy a chránit naše hospodářství". </seg></p>
<p><seg id="61"> Omezení zlatých padáků </seg></p>
<p><seg id="62"> Předseda bankovního výboru Senátu Christopher Dodd, vedoucí vyjednavač, řekl, že zákonodárci se dohodli na odpovědnosti za peněžní program, ochranu daňových poplatníků ze ztrát, uzavření úlev, načasování financování plánu. </seg></p>
<p><seg id="63"> Nový zákon má také omezit tzv. zlaté padáky pro ředitele společnostní účastnících se programu a zřizuje výbor, který bude mít nad fondem dohled. </seg></p>
<p><seg id="64"> Ten by mělo řídit ministerstvo financí. </seg></p>
<p><seg id="65"> "Pracovali jsme na tom velmi tvrdě a učinili jsme velký pokrok směrem k dohodě, která bude fungovat a bude užitečná pro trh i pro všechny Američany," uvedl Paulson. </seg></p>
<p><seg id="66"> Plán počítá také s pomocí pro majitelé domů, kteří mají problémy se splácením. </seg></p>
<p><seg id="67"> Vláda by měla vyjednat nové splátky u hypoték, které koupí, s cílem snížit měsíční náklady na splátky pro dlužníky a umožnit jim, aby si mohli ponechat své domy. </seg></p>
<p><seg id="68"> Marek: Psychologická pomoc </seg></p>
<p><seg id="69"> Navrhovaný plán je podle hlavního ekonoma Patria Finance Davida Marka dobrým nápadem, velmi obtížná ale bude jeho realizace. </seg></p>
<p><seg id="70"> "A to proto, že se neví, jakým mechanismem a za jakou cenu se problémová aktiva budou vykupovat. </seg></p>
<p><seg id="71"> To bude určující pro to, jak si mezi sebe rozdělí ztráty finanční sektor a vláda," řekl tento týden pro server iHNed.cz Marek. </seg></p>
<p><seg id="72"> Jestli plán bude schválen nyní, nebo začátkem příštího týdne, není podle Marka až tak podstatné. </seg></p>
<p><seg id="73"> "Mnohem důležitější je, aby se už tento týdenkongresmani dohodli, že tento plán podporují a že jej posvětí co nejdříve to půjde. </seg></p>
<p><seg id="74"> Ten psychologický význam dohody o tom, že dojde ke schválení, je v tuto chvíli nejdůležitější," zdůraznil Marek. </seg></p>
<p><seg id="75"> Souboj na ostří nože: MP3 přehrávače proti mobilům. </seg></p>
<p><seg id="76"> Poradíme, jak si vybrat </seg></p>
<p><seg id="77"> Zatímco téměř každý mobil umí přehrávat MP3 soubory, žádný MP3 přehrávač nedokáže telefonovat. </seg></p>
<p><seg id="78"> Z toho se zdá jasné, že je lepší koupit si jen telefon. </seg></p>
<p><seg id="79"> Přesto existuje dost důvodů k tomu, aby si člověk pořídil samostatný přehrávač. </seg></p>
<p><seg id="80"> Volba zcela závisí na způsobu používání a nárocích budoucího majitele. </seg></p>
<p><seg id="81"> Asi těžko si domů pořídíte špičkový drahý gramofon, abyste na něm poslouchali nejnovější album Maxim Turbulenc. </seg></p>
<p><seg id="82"> Jednak takovéto hudební výrobky na LP deskách nevycházejí a z kvalitativního hlediska pro to ani neexistuje žádný objektivní důvod. </seg></p>
<p><seg id="83"> Tísní-li se však ve vašich regálech vinyly s art rockem, jazzem či blues, pravděpodobně o takovém gramofonu minimálně sníte. </seg></p>
<p><seg id="84"> Stejné je to s hudbou na cestách, tedy hudbou komprimovanou, zjednodušeně - hudbou v MP3. </seg></p>
<p><seg id="85"> I zde existují cenové a kvalitativní kategorie. </seg></p>
<p><seg id="86"> Pro někoho může být nepřijatelné utratit za přehrávač osm tisíc korun, stejně jako fanoušek Pink Floyd asi těžko zkousne sluchátka za dvacet korun z tržnice. </seg></p>
<p><seg id="87"> Dva extrémy, mezi kterými je dostatek místa pro každého. </seg></p>
<p><seg id="88"> Výběr je široký. </seg></p>
<p><seg id="89"> Rozhoduje i výdrž baterií </seg></p>
<p><seg id="90"> Některé špičkové hudební přehrávače zvládnou mnohem víc než pouhé přehrávání hudby, ale to, co většina mobilů ani náhodou. </seg></p>
<p><seg id="91"> Žádný současný přístroj není tak univerzální jako telefon. </seg></p>
<p><seg id="92"> Vedle primárních funkcí, telefonování a esemeskování, umí přehrávat hudbu a video, obojí nahrávat, má tu lepší, tu horší fotoaparát a třeba dokáže i navigovat. </seg></p>
<p><seg id="93"> A když vezmeme v potaz smartphony a komunikátory, budete mít v kapse i malý počítač. </seg></p>
<p><seg id="94"> Je to malý zázrak, vždyť žádná lednice neumí grilovat a žádná televize nic nevyfotografuje. </seg></p>
<p><seg id="95"> Univerzálnost mobilu přináší i nevýhody. </seg></p>
<p><seg id="96"> Čím víc funkcí na mobilu používáte, tím dříve vás indikátor na displeji pošle k nabíječce. </seg></p>
<p><seg id="97"> A přehrávání hudby je jeden z největších žroutů energie. </seg></p>
<p><seg id="98"> Málokterý mobil dokáže přehrávat hudbu déle než deset dvanáct hodin, většinou je to mnohem méně. </seg></p>
<p><seg id="99"> V tomto směru jsou hudební přehrávače (speciálně ty nejjednodušší) výrazně výkonnější. </seg></p>
<p><seg id="100"> U levných mobilů proto počítejte s tím, že déle než pár hodin vám hrát nebudou. </seg></p>
<p><seg id="101"> Pokud si do toho ještě tu a tam zavoláte, pořiďte si do práce pro jistotu ještě jednu nabíječku - to platí i pro dražší přístroje. </seg></p>
<p><seg id="102"> U MP3 přehrávačů tento problém mít nebudete, i ty horší vydrží nejméně 9 hodin nepřetržitého provozu na jedno nabití. </seg></p>
<p><seg id="103"> Další problém nastává při nahrávání hudby do mobilu. </seg></p>
<p><seg id="104"> Bohužel jen omezená část přístrojů disponuje univerzálním konektorem USB, a navíc ne každý z nich lze přímo připojit k počítači bez speciálního softwaru. </seg></p>
<p><seg id="105"> Samozřejmě hudbu je možné nahrávat přímo na paměťovou kartu, ale jen málokterá čtečka karet si bez redukce poradí s miniaturními paměťovými kartami, které se v mobilech používají. </seg></p>
<p><seg id="106"> U přehrávačů až na výjimky (iPod) žádný speciální software nepotřebujete. </seg></p>
<p><seg id="107"> Stačí přístroj naplnit hudbou přes USB z počítače. </seg></p>
<p><seg id="108"> Většina mobilů i přehrávačů si již sama vytvoří hudební knihovnu řazenou dle jména interpreta, názvu alba, žánru nebo třeba hodnocení uživatele. </seg></p>
<p><seg id="109"> Některé přístroje zobrazují pouze stromovou strukturu adresářů podobně jako Průzkumník ve Windows a některé umějí oboje (iriver, Samsung, Sony, Cowon, chytré telefony s operačním systémem). </seg></p>
<p><seg id="110"> Přehrávače se snáze obsluhují, mobily více umějí </seg></p>
<p><seg id="111"> Při výběru konkrétního zařízení se zajímejte zejména o výdrž akumulátoru, kapacitu paměti, kvalitu a typ zvukového výstupu a samozřejmě i o komfort ovládání. </seg></p>
<p><seg id="112"> Je-li vám hudba především kulisou a budete-li ji poslouchat každý den jen krátce třeba v tramvaji, stačí vám jakýkoliv mobil, který přehraje MP3. </seg></p>
<p><seg id="113"> Což již dokáže opravdu téměř jakýkoliv mobil. </seg></p>
<p><seg id="114"> Nemusíte ani příliš sledovat, jaké hudební formáty mobil nebo přehrávač umí. </seg></p>
<p><seg id="115"> MP3 zvládnou všechny a naprostá většina hudby, která se k vám dostane, bude právě v tomto formátu. </seg></p>
<p><seg id="116"> Patří k nejrozšířenějším a kromě něj naprostá většina přístrojů zvládne i hudbu ve formátu WMA. </seg></p>
<p><seg id="117"> Méně se vyskytuje AAC (formát používaný firmou Apple a jeho iPody). </seg></p>
<p><seg id="118"> Lepší mobily rovněž umožňují například nákup hudby on-line. </seg></p>
<p><seg id="119"> Stačí přes mobilní internet navštívit příslušné stránky operátora (či jiného poskytovatele) a písničku či album si zakoupit. </seg></p>
<p><seg id="120"> Tato služba by již sama o sobě mohla být pádným argumentem pro pořízení hudebního mobilu. </seg></p>
<p><seg id="121"> Bohužel, nabídka operátorů je mizerná a omezuje se většinou jen na rychlokvašené rádio hity. </seg></p>
<p><seg id="122"> Ceny také nejsou nejnižší. </seg></p>
<p><seg id="123"> Obecně se však předpokládá, že právě tento způsob prodeje hudby (ať už přes GSM, internet nebo bezdrátový internet) do budoucna opanuje hudební průmysl. </seg></p>
<p><seg id="124"> Mobil většina lidí nosí stále u sebe. </seg></p>
<p><seg id="125"> Kdykoliv dostanete chuť si něco poslechnout, mobil v kapse nahmatáte, zatímco MP3 přehrávač leží zapomenutý doma. </seg></p>
<p><seg id="126"> Ještě však záleží na tom, zda s sebou také vždy nosíte sluchátka nebo alespoň drátové handsfree. </seg></p>
<p><seg id="127"> Pokud ne, můžete využít integrovaný reproduktor, který má téměř každý mobil, ale pouze minimum MP3 přehrávačů. </seg></p>
<p><seg id="128"> Asi největší výhodou hudebních mobilů bude pro mnohé cena. </seg></p>
<p><seg id="129"> Ty nejlevnější stojí běžně pod tři tisíce. </seg></p>
<p><seg id="130"> Za tři a čtyři tisíce korun již pořídíte velmi slušný walkman. </seg></p>
<p><seg id="131"> Většinou vás však bude omezovat absence výstupu na běžná sluchátka. </seg></p>
<p><seg id="132"> Ty nejlepší a po technické stránce nejvybavenější telefony i s 3,5 mm zdířkou pro běžná sluchátka stojí do patnácti tisíc. </seg></p>
<p><seg id="133"> Výhodou přehrávačů zase je mimo jiné snadná obsluha. </seg></p>
<p><seg id="134"> Ty nejjednodušší - nikoliv nutně nejlevnější (viz náš výběr) - přehrávače zvládne ovládat opravdu každý. </seg></p>
<p><seg id="135"> Minimum funkcí, podobnost ovládání s dříve běžným kazeťákem nebo třeba gramofonem je zřejmá. </seg></p>
<p><seg id="136"> Nehrozí kolize v podobě omylem zapnutého mobilního internetu a následně obřího účtu za přenos dat. </seg></p>
<p><seg id="137"> Po jakém přístroji sáhnout </seg></p>
<p><seg id="138"> I nejlevnější mobily (např. Vodafone 527) mají zpravidla slot na výměnné paměťové karty (typ M2, microSD apod.). </seg></p>
<p><seg id="139"> I s dokoupením příslušné karty se vejdete do dvou tisíc korun. </seg></p>
<p><seg id="140"> Dejte si však pozor. </seg></p>
<p><seg id="141"> U základních modelů bývají podporovány pouze karty s maximální kapacitou 2 GB. </seg></p>
<p><seg id="142"> Pouze ty nejdražší si poradí i s 8 GB paměťovkami. </seg></p>
<p><seg id="143"> Pokud už mobil máte a chcete si ještě koupit levný MP3 přehrávač, sáhněte po Cowonu, Creativu, Sony, Samsungu, Emgetonu nebo iriveru. </seg></p>
<p><seg id="144"> Podle kapacity (max. 2 GB) nemusíte utratit více než 1 100 korun. </seg></p>
<p><seg id="145"> Patříte-li k náročnějším posluchačům sáhněte raději po specializovaných mobilech - walkmanech (Sony Ericsson, některé Nokie a Samsungy). </seg></p>
<p><seg id="146"> Tyto přístroje mají samostatná ovládací tlačítka pro MP3 a komfort obsluhy se tak blíží samostatnému MP3 přehrávači. </seg></p>
<p><seg id="147"> Nejdále je v oboru Sony Ericsson, jehož mobily z řady walkman mají totožné uživatelské rozhraní jako samostatně prodávané MP3 přehrávače. </seg></p>
<p><seg id="148"> Stejnou službu a ve stejné cenové kategorii do čtyř tisíc korun, ale s větší kapacitou paměti (až 16 GB) a výdrží akumulátoru (běžně 15 hodin, maximálně až 35 hodin), vám odvedou MP3 přehrávače od výše zmíněných značek. </seg></p>
<p><seg id="149"> První virtuální operátor dorazí do Česka již v letošním roce. </seg></p>
<p><seg id="150"> Možná </seg></p>
<p><seg id="151"> Mobilní trh v Česku je poměrně vyspělý a naši operátoři nabízejí prakticky všechny služby jako jejich partneři v západní Evropě. </seg></p>
<p><seg id="152"> Přesto nám tady něco chybí - virtuální operátor, který by ty klasické donutil zlevnit. </seg></p>
<p><seg id="153"> Možná nebude chybět dlouho. </seg></p>
<p><seg id="154"> O tom, že čeští operátoři patří k vůbec nejdražším v Evropě, jsme na Mobil.cz psali už mnohokrát. </seg></p>
<p><seg id="155"> Ostatně potvrdil to i ČTÚ, který upozornil, že cena SMS je u nás vyšší než ve zbytku Unie. </seg></p>
<p><seg id="156"> Po posledních krocích Evropské komise na poli regulace roamingových poplatků tak možná dojde k paradoxní situaci - pro některé zákazníky českých mobilních operátorů budou SMS ze zahraničí levnější než doma. </seg></p>
<p><seg id="157"> Jak je možné, že ceny v Česku se drží ve srovnání s Evropou tak vysoko? </seg></p>
<p><seg id="158"> Odpověď je jednoduchá, chybí konkurence, která by se opravdu chtěla pustit do boje. </seg></p>
<p><seg id="159"> Možná to zní paradoxně, máme tu přece tři mobilní sítě a penetraci vysoko přes 100 %. </seg></p>
<p><seg id="160"> Mobilní operátoři naopak rádi žehrají na to, že český trh je extrémně konkurenční. </seg></p>
<p><seg id="161"> V tom jim často přizvukuje i předseda Rady Českého telekomunikačního úřadu (ČTÚ) Pavel Dvořák, který se v minulosti několikrát vyjádřil, že pro dalšího operátora v Česku místo není. </seg></p>
<p><seg id="162"> Je asi pravda, že klasický operátor s vlastní sítí už příliš šancí zřejmě nemá (ostatně, už by asi jen těžko hledal frekvence). </seg></p>
<p><seg id="163"> Existuje ale ještě jedna možnost - virtuální operátor. </seg></p>
<p><seg id="164"> Právě vstup virtuálních operátorů na mobilní trh přinesl výrazné snížení cen, na které pak museli reagovat i klasičtí operátoři. </seg></p>
<p><seg id="165"> Přitom ještě před vstupem štik jako Tesco Mobile či Virgin Mobile na trh zaznívaly ve Velké Británii podobné hlasy jako u nás. </seg></p>
<p><seg id="166"> Ukázalo se ale, že místo pro takové operátory je a mohou být opravdu úspěšní. </seg></p>
<p><seg id="167"> Ostatně nemusíme pro příklady chodit příliš daleko. </seg></p>
<p><seg id="168"> V únoru letošního roku jsme vás informovali o startu virtuálního operátora Mobilking v Polsku. </seg></p>
<p><seg id="169"> Za pouhého půl roku se tomuto operátorovi povedlo získat více než 100 tisíc zákazníků a stát se tamním pátým největším operátorem. </seg></p>
<p><seg id="170"> Přitom za Mobilkingem stojí finanční skupina Penta, která v Česku vlastní mimo jiné U:fona. </seg></p>
<p><seg id="171"> Výhodou virtuálních operátorů je možnost soustředit se na mnohem konkrétnější cílovou skupinu. </seg></p>
<p><seg id="172"> K tomu, aby mohli efektivně fungovat, jim totiž stačí mnohem méně zákazníků než klasickému operátorovi. </seg></p>
<p><seg id="173"> Nenesou s sebou totiž relativně vysoké náklady na stavbu, provoz a údržbu mobilní sítě. </seg></p>
<p><seg id="174"> Ve světě se tak virtuální operátoři obvykle profilují jako nízkonákladoví - nabízejí levné volání a SMS, což je ale často vyváženo užší nabídkou služeb. </seg></p>
<p><seg id="175"> Tak třeba Tesco Mobile ve Velké Británii nabízí SMS minimálně o polovinu levněji než jeho konkurenti. </seg></p>
<p><seg id="176"> Jak ale ukazuje příklad Mobilkingu v Polsku, může být docela dobrým tahem i sázka na neotřelou cílovou skupinu. </seg></p>
<p><seg id="177"> Tento operátor se totiž zaměřuje specificky na muže. </seg></p>
<p><seg id="178"> "Správní chlapi volí Mobilking - operátora, který se jim líbí a kterému mohou důvěřovat," říká David Seibertz CEO Mobile Entertainment Company, provozujících tohoto virtuálního operátora. </seg></p>
<p><seg id="179"> Těžko říci, jestli by se podobný koncept jako v Polsku mohl chytit i u nás. </seg></p>
<p><seg id="180"> Pochybuje o tom tiskový mluvčí Vodafonu Miroslav Čepický: "Český trh je relativně malý pro segmentový přístup, na němž je většina virtuálních operátorů založena. </seg></p>
<p><seg id="181"> Navíc je z hlediska nabídky služeb relativně saturovaný." </seg></p>
<p><seg id="182"> V Česku bez šance, říkají mobilní operátoři </seg></p>
<p><seg id="183"> Zdá se ale téměř jisté, že pokud v Česku nějaký virtuální mobilní operátor bude, nebude to Mobilking. </seg></p>
<p><seg id="184"> "O expanzi tohoto úspěšného projektu mluvíme, v Česku ale jednání nevypadají příliš nadějně. </seg></p>
<p><seg id="185"> Spíše dojde ke spuštění Mobilkingu v jiných zemích našeho regionu," řekla v telefonickém rozhovoru pro Mobil.cz Jana Studničková, tisková mluvčí finanční skupiny Penta. </seg></p>
<p><seg id="186"> Nepřímo tak potvrdila, že stávající mobilní operátoři v Česku této myšlence rozhodně nakloněni nejsou. </seg></p>
<p><seg id="187"> Spíše naopak, snaží se udělat vše proto, aby žádný potenciální konkurent nevznikl. </seg></p>
<p><seg id="188"> Zájmem o spuštění virtuálního mobilního operátora se již delší dobu netají skupina GTS Novera, která by tak chtěla udělat další krok k tomu, aby se stala reálným konkurentem Telefóniky O2 na poli firemních zákazníků. </seg></p>
<p><seg id="189"> "Máme velký zájem na tom, abychom našim zákazníkům mohli nabízet nejen pevné, ale i mobilní telekomunikační služby. </seg></p>
<p><seg id="190"> A to čím dříve, tím lépe. </seg></p>
<p><seg id="191"> O této možnosti jsme opakovaně jednali se všemi českými mobilními operátory. </seg></p>
<p><seg id="192"> S některými z nich se nám již podařilo v jednáních pokročit," říká tiskový mluvčí skupiny Pavel Kaidl. </seg></p>
<p><seg id="193"> Možná se tedy blýská na lepší časy. </seg></p>
<p><seg id="194"> Z neoficiálních informací se zdá, že prvního virtuálního operátora bychom se měli dočkat možná už do konce roku. </seg></p>
<p><seg id="195"> Prozatím ale jeho vznik provází neproniknutelná hradba mlčení. </seg></p>
<p><seg id="196"> "V tuto chvíli se nedomníváme, že je na českém trhu prostor pro vznik plnohodnotného virtuálního operátora. </seg></p>
<p><seg id="197"> Český trh je oproti jiným trhům velmi specifický. </seg></p>
<p><seg id="198"> Doposud nás neoslovil žádný subjekt s komplexním a seriózním projektem v této oblasti," uvedl ve svém vyjádření pro Mobil.cz Vlastimil Sršeň z tiskového odboru Telefóniky O2. </seg></p>
<p><seg id="199"> Na specifičnost českého trhu se odvolávají i další operátoři. </seg></p>
<p><seg id="200"> Tisková mluvčí T-Mobilu Martina Kemrová dodává ve vzácné shodě s vyjádřením O2: "Zatím jsme nezaznamenali žádný životaschopný a oboustranně výhodný obchodní projekt, na kterém by bylo možné dále stavět." </seg></p>
<p><seg id="201"> A dodává: "V síti T-Mobilu se do konce roku těžko nějaký virtuální operátor objeví. </seg></p>
<p><seg id="202"> V tuto chvíli už bychom museli mít na stole konkrétní dohodu, aby bylo možné uvažovat v tomto krátkém horizontu." </seg></p>
<p><seg id="203"> Vodafone upírá svoji pozornost spíše ke splnění požadavků vlastní 3G licence. </seg></p>
<p><seg id="204"> Miroslav Čepický k tomu říká: "Jednáním s potenciálními virtuálními operátory jsme otevřeni, a to zejména v oblasti sdílení nákladů a infrastruktury. </seg></p>
<p><seg id="205"> Právě to považujeme z hlediska zákazníků za nejpřínosnější. </seg></p>
<p><seg id="206"> Hlavní strategií Vodafonu v této oblasti je nalezení partnera pro vybudování sdílené sítě pro rychlý mobilní internet." </seg></p>
<p><seg id="207"> Odpovědné úřady - s operátory jedna ruka </seg></p>
<p><seg id="208"> Postup mobilních operátorů lze snadno pochopit, vstup dalšího operátora by znamenal zvýšení konkurence, vedl by k poklesu cen a tím i k poklesu jejich zisků. </seg></p>
<p><seg id="209"> Proč tedy nástup takovému konkurentovi usnadňovat? </seg></p>
<p><seg id="210"> O tom, že když operátorům o něco jde, dovedou táhnout za jeden provaz, svědčí i tahanice kolem vzniku U:fona. </seg></p>
<p><seg id="211"> Asi největší tlak směrem k ČTÚ šel v době vzniku U:fona od společnosti T-Mobile. </seg></p>
<p><seg id="212"> Svědčí o tom veřejně přístupné informace z webových stránek ČTÚ. </seg></p>
<p><seg id="213"> Nyní se ale právě U:fon hodí jako argument, proč virtuálního operátora nepřipustit. </seg></p>
<p><seg id="214"> Martina Kemrová k tomu podotkla: "Konkurenční prostředí mobilního trhu bylo nedávno navíc umocněno vstupem čtvrtého mobilního operátora na trh. </seg></p>
<p><seg id="215"> S ohledem na charakter mobilního trhu v ČR je zřejmé, že vstup dalšího hráče by na něj a především na jeho služby kladl vysoké požadavky." </seg></p>
<p><seg id="216"> Vzhledem k tomuto přístupu mobilních operátorů je ale přímo zarážející naprostý nezájem českých regulačních orgánů. </seg></p>
<p><seg id="217"> Nejde přitom jen o postoj ČTÚ, který bohužel v Česku - na rozdíl od Velké Británie a dalších vyspělých zemí - nemá pravomoci zasahovat do hospodářské soutěže. </seg></p>
<p><seg id="218"> Ty patří výlučně Úřadu pro ochranu hospodářské soutěže (ÚOHS). </seg></p>
<p><seg id="219"> Ten ale k celé problematice zaujal svůj typický postoj. </seg></p>
<p><seg id="220"> "Vstup virtuálního operátora na mobilní trh by byl možný poté, co by došlo k uzavření smlouvy mezi mobilním operátorem a virtuálním operátorem o pronájmu potřebné infrastruktury. </seg></p>
<p><seg id="221"> Žádná taková smlouva nebyla doposud uzavřena, neboť nabídka potenciálních zájemců nejspíše nebyla pro klasické operátory dostatečně zajímavá," uvedl v odpovědi na náš dotaz Kristián Chalupa z odboru vnějších vztahů ÚOHS. </seg></p>
<p><seg id="222"> Od zástupců operátorů takto formulované vyjádření asi nepřekvapí. </seg></p>
<p><seg id="223"> Od úřadu, který má zastupovat zájmy spotřebitelů a mimo jiné dbát i na to, aby nikdo nezneužíval svého postavení na trhu, je to více než na pováženou. </seg></p>
<p><seg id="224"> Zvlášť, když Kristián Chalupa dodává: "V zahraničí, kde virtuální operátoři běžně působí, můžeme pozorovat, že jejich vstup na trh přispěl ke snížení cen za mobilní telefonní služby." </seg></p>
<p><seg id="225"> Zřejmě ale tlak na korektní fungování tržního prostředí a pokles cen nepatří k zájmům ÚOHS. </seg></p>
<p><seg id="226"> V pravdě šokující na celém případu je až dojemné souznění tří mobilních operátorů, které vyplývá z jejich reakcí. </seg></p>
<p><seg id="227"> Otázka, jestli jde opravdu jen o náhodu, se nabízí zcela sama. </seg></p>
<p><seg id="228"> Stejně jako naprosto stejná cena benzinu u čerpacích stanic je jistě jen dílem náhody a tvrdého konkurenčního boje. </seg></p>
<p><seg id="229"> "Úřad v této věci neshledal známky protisoutěžního jednání, a nemá tedy důvod nějakým způsobem zasahovat. </seg></p>
<p><seg id="230"> Žádný z operátorů nemá dominantní postavení, tudíž nemá odpovídající zvýšenou zodpovědnost za své jednání na trhu. </seg></p>
<p><seg id="231"> Potřebné nástroje pro otevření mobilního trhu pro virtuální operátory nejspíše scházejí i telekomunikačnímu regulátorovi," uvedl ve svém vyjádření Chalupa. </seg></p>
<p><seg id="232"> Interpretace dominantního postavení na trhu je jedním z mnoha sporných bodů. </seg></p>
<p><seg id="233"> Pochopitelně existuje analýza relevantních trhů vypracovaná ČTÚ, podle níž jsou telekomunikace z pohledu hospodářské soutěže jediným trhem. </seg></p>
<p><seg id="234"> Na takovémto trhu pak samozřejmě žádný z českých operátorů nemá dominantní postavení. </seg></p>
<p><seg id="235"> Někteří právní experti ale nabízejí jiný pohled - ke vzniku virtuálního operátora je potřeba vždy souhlas provozovatele sítě. </seg></p>
<p><seg id="236"> A mobilní operátor - má celkem logicky - na svou síť monopol. </seg></p>
<p><seg id="237"> Takže v určitém segmentu nutně dominantní být musí. </seg></p>
<p><seg id="238"> I kdybychom ale tuto argumentaci nepřipustili, pro ÚOHS by mělo být minimálně varující, že tři mobilní operátoři postupují nápadně podobně. </seg></p>
<p><seg id="239"> Přitom stížnosti řady zájemců (včetně zmíněné společnosti GTS Novera) ukazují, že při jednání se všemi operátory narážejí na velmi podobné překážky. </seg></p>
<p><seg id="240"> Svalování odpovědnosti na ČTÚ je pak v telekomunikacích poměrně obvyklým trikem, kterým ÚOHS dává od celé záležitosti ruce pryč. </seg></p>
<p><seg id="241"> Setkali jsme se s ním už v několika podobných případech. </seg></p>
<p><seg id="242"> Bohužel do nedávno přijaté novely telekomunikačního zákona se rozšíření pravomocí ČTÚ na oblast hospodářské soutěže v telekomunikacích nepodařilo prosadit, ač si od toho řada odborníků slibovala zlepšení situace. </seg></p>
<p><seg id="243"> To musí zástupci ÚOHS vědět více než dobře, ale zřejmě jsou jejich zájmy jinde. </seg></p>
<p><seg id="244"> Ono to jde, když se nikdo nedívá </seg></p>
<p><seg id="245"> Přitom bez povšimnutí zůstává fungování jakýchsi pseudovirtuálních operátorů, kterých v českých mobilních sítích existuje hned několik. </seg></p>
<p><seg id="246"> Jsou to firmy vydávající vlastní ceníky mobilních telefonních služeb, které jsou ale veřejné jen částečně. </seg></p>
<p><seg id="247"> Obvykle jde totiž o firmy zabývající se multilevel marketingem. </seg></p>
<p><seg id="248"> Vlastní mobilní telefonní služby tak nabízí třeba Amway, Bohemia Telecom, Starlife a řada dalších. </seg></p>
<p><seg id="249"> Ceníky těchto firem se obvykle dostanou jen k vyvoleným. </seg></p>
<p><seg id="250"> Kouzlo spočívá v tom, že firma vůči operátorovi vystupuje jako klasický firemní zákazník, který objedná velké množství SIM karet. </seg></p>
<p><seg id="251"> Jako významný zákazník pak dostane speciální cenové (a další) nabídky. </seg></p>
<p><seg id="252"> Problém je, že obchodní podmínky všech českých mobilních operátorů podobný přeprodej zakazují. </seg></p>
<p><seg id="253"> "Pokud by se vyskytly případy, o kterých hovoříte, mohlo by se jednat o porušení smluvních podmínek, kterým bychom se zabývali a mohlo by vyústit v ukončení spolupráce s danou společností," odpověděla na náš dotaz k tomuto problému Martina Kemrová. </seg></p>
<p><seg id="254"> Je ale dost nepravděpodobné, že by se podobná činnost k odpovědným lidem z mobilních operátorů nedonesla. </seg></p>
<p><seg id="255"> Zejména v případě tří zmíněných firem může jít o tisícovky zákazníků. </seg></p>
<p><seg id="256"> Žádný z operátorů se přitom takovému postupu nebrání. </seg></p>
<p><seg id="257"> Z činnosti těchto firem mají totiž nezanedbatelné zisky a přitom je - na rozdíl od skutečných virtuálních operátorů - nijak neohrožují vlastním oficiálním marketingem. </seg></p>
<p><seg id="258"> Na možné problémy upozorňuje Miroslav Čepický: "Zákon podobné spekulace umožňuje, nicméně služeb těchto firem využívá pouze zanedbatelné procento zákazníků. </seg></p>
<p><seg id="259"> Ti navíc musí akceptovat, že SIM karta v jejich telefonu není vedená na jejich jméno, nemohou s ní tedy disponovat plnohodnotně jako běžní zákazníci mobilních operátorů." </seg></p>
<p><seg id="260"> Právě to by ale mělo být ČTÚ minimálně divné. </seg></p>
<p><seg id="261"> Navíc se otevírá další otázka pro ÚOHS. </seg></p>
<p><seg id="262"> Jestliže mobilní operátoři přivírají nad podobným postupem oči, proč blokují vznik virtuálního operátora? </seg></p>
<p><seg id="263"> Nutno dodat, že ÚOHS má k odhalení podobné činnosti poměrně silné pravomoci, a pokud nebude chtít, nemusí se spokojit s vysvětlením operátorů, že o ničem takovém nemají tušení a jejich obchodní podmínky to zakazují. </seg></p>
<p><seg id="264"> Kdy nebudeme nejdražší </seg></p>
<p><seg id="265"> Jak už v textu několikrát padlo, vstup virtuálních operátorů na mobilní trh přinesl zaznamenatelný pokles cen za služby. </seg></p>
<p><seg id="266"> Přitom prakticky ve všech zemích, kde virtuální operátoři vznikali, se snažili klasičtí operátoři jejich vzniku více či méně bránit. </seg></p>
<p><seg id="267"> Jimi používané argumenty byly prakticky totožné - příliš malý, případně příliš saturovaný trh, problémy s kvalitou služeb atd. </seg></p>
<p><seg id="268"> Ve vyspělých zemích ale právě v těchto chvílích zasáhly regulační orgány, které hájily nikoli zájmy mobilních operátorů, ale jejich zákazníků. </seg></p>
<p><seg id="269"> Ať už formálními opatřeními či neformálním tlakem pak dosáhly toho, že vznikl první virtuální operátor a na něj se nabalovali další. </seg></p>
<p><seg id="270"> Bohužel, české regulační orgány si celý případ přehazují jako horký brambor. </seg></p>
<p><seg id="271"> Z našich zkušeností se nemůžeme zbavit dojmu, že nejasnost v kompetencích se jim v těchto případech více než hodí. </seg></p>
<p><seg id="272"> Ale neházejme flintu do žita. </seg></p>
<p><seg id="273"> Pokud jsou zákulisní informace správné a virtuální operátor se u nás opravdu brzy objeví, český mobilní trh se možná znovu rozhýbe. </seg></p>
<p><seg id="274"> Pokud některý z operátorů vznik nějakého virtuálního mobilního operátora připustil, jen těžko bude moci ÚOHS zůstat netečný k odmítání (diskriminaci) dalších zájemců. </seg></p>
<p><seg id="275"> A my třeba přestaneme volat dráž než ve zbytku Evropy. </seg></p>
<p><seg id="276"> Nová česká hymna má čtyři nové verze. </seg></p>
<p><seg id="277"> Vyberte tu nejlepší </seg></p>
<p><seg id="278"> Poslechněte si čtyři provedení nové verze české státní hymny. </seg></p>
<p><seg id="279"> V neděli premiér Mirek Topolánek u příležitosti Dne české státnosti slavnostně představil nové nahrávky státní hymny Kde domov můj. </seg></p>
<p><seg id="280"> Hymnu nově nahrál orchestr Národního divadla pod vedením Jiřího Bělohlávka. </seg></p>
<p><seg id="281"> K dispozici jsou čtyři verze - s mužským nebo ženským sólovým zpěvem, ve sborovém podání a instrumentální znění. </seg></p>
<p><seg id="282"> Zpěvu se ujali Kateřina Kněžínková a Adam Plachetka. </seg></p>
<p><seg id="283"> Autory úprav hymny jsou Otakar Jeremiáš a Jaroslav Krček. </seg></p>
<p><seg id="284"> Na serveru iHNed.cz si můžete poslechnout všechny čtyři verze. </seg></p>
<p><seg id="285"> Bělohlávek považuje českou národní píseň za jednu z nejkrásnějších hymen. </seg></p>
<p><seg id="286"> Českému rozhlasu už dříve řekl, že záměrně vybral pro nazpívání sólových variant zpěváky s mladými reprezentativními hlasy, které jsou výrazné a oblíbené. </seg></p>
<p><seg id="287"> "Od začátku jsem se u obou a potom také se sborem snažil dbát, aby měli jasnou dikci, aby bylo textu dobře rozumět, aby souzněli," uvedl. </seg></p>
<p><seg id="288"> Česká státní hymna v příštím roce oslaví 175. výročí. </seg></p>
<p><seg id="289"> Píseň Kde domov můj zazněla poprvé v roce 1834 na prknech Stavovského divadla v původní české hře Fidlovačka Josefa Kajetána Tyla doplněné hudbou Františka Škroupa. </seg></p>
<p><seg id="290"> Získala popularitu a lidé ji spontánně vzali za svou. </seg></p>
<p><seg id="291"> První sloka písně se pak po vzniku Československa v roce 1918 stala přirozenou součástí státní hymny. </seg></p>
<p><seg id="292"> Jedním ze sedmi státních symbolů zůstala i po vzniku samostatné České republiky. </seg></p>
<p><seg id="293"> Jak zní "nová" hymna </seg></p>
<p><seg id="294"> Pražská MHD ve středu poprvé sveze i na čip </seg></p>
<p><seg id="295"> Středa 1. října 2008 se zapíše do dějin pražského Dopravního podniku jako datum, kdy do metra, tramvají a autobusů nastoupí první cestující, kteří místo papírové jízdenky budou mít v kapse elektronický kupon. </seg></p>
<p><seg id="296"> Ten si v této chvíli může pořídit zhruba sto tisíc lidí, kteří vlastní čipovou kartu Opencard. </seg></p>
<p><seg id="297"> Cestující si mohou 30denní a 90denní a roční kupon (ten bude platit od 1. ledna 2009) koupit a zároveň nechat nahrát na svou čipovou kartu v infocentrech a pracovištích Dopravního podniku ve stanicích metra Muzeum, Můstek, Nádraží Holešovice, Anděl, Roztyly, Letňany, Kobylisy, Rajská zahrada, Kačerov a Luka. </seg></p>
<p><seg id="298"> Kupony lze už od včerejška kupovat také přes internet na stránkách Dopravního podniku www.dpp.cz. </seg></p>
<p><seg id="299"> Službu do odpoledních hodin využilo přes čtyři sta zákazníků. </seg></p>
<p><seg id="300"> Ti, co internetový obchod začnou využívat, mohou definitivně zapomenout na výdejní okénka ve stanicích metra, kde dosud museli pravidelně postávat ve dlouhých frontách na papírové jízdenky. </seg></p>
<p><seg id="301"> Kupon si totiž koupí přes internet a na kartu Opencard jim ho nahrají v jedné ze třinácti poboček Městské knihovny. </seg></p>
<p><seg id="302"> "Na těchto místech je cestujícím k dispozici přepážka s proškolenou obsluhou, která zájemcům pomůže s internetovým nákupem a také nahraje na jejich kartu zakoupený kupon," řekl mluvčí projektu Martin Opatrný. </seg></p>
<p><seg id="303"> Vedle knihoven bude možné nahrát si elektronické kupony na Opencard také v samoobslužných automatech, které jsou namontovány v několika vestibulech metra. </seg></p>
<p><seg id="304"> Jak takové automaty vypadají? </seg></p>
<p><seg id="305"> Jsou červené, připomínají označovače jízdenek a cestující si jich možná už všimli ve stanicích metra Roztyly, Budějovická, I. P. Pavlova, Florenc a Vltavská. </seg></p>
<p><seg id="306"> "Nyní je jich ve městě pět, ale do konce roku by jich mělo být osmdesát," doplnil Opatrný. </seg></p>
<p><seg id="307"> Kupon zkontroluje místo řidiče automat </seg></p>
<p><seg id="308"> Obsluha automatů, které začnou zítra fungovat, je jednoduchá. </seg></p>
<p><seg id="309"> Stačí do nich zasunout čipovou kartu Opencard a dříve zaplacený kupon se na ni sám nahraje. </seg></p>
<p><seg id="310"> Elektronické kupony od zítřka platí nejen v hlavním městě, ale i v jeho okolí. </seg></p>
<p><seg id="311"> Tedy v příměstských vlacích a autobusových linkách s číslem 300 až 499, jimiž jezdí do hlavního města hlavně obyvatelé středočeských obcí. </seg></p>
<p><seg id="312"> "Ve vlacích zařazených do Pražské integrované dopravy jsou průvodčí vybaveni čtečkami karet, pomocí kterých zjišťují časovou i pásmovou platnost kuponů," vysvětlil kontrolu jízdenek Filip Drápal z organizace Ropid, která sestavuje jízdní řády pražské hromadné dopravy. </seg></p>
<p><seg id="313"> Příměstské autobusy mají čtečky karet zabudované v pokladně u řidiče. </seg></p>
<p><seg id="314"> Při nástupu je tedy nutné nejen čipovou kartu ukázat řidiči, ale navíc je potřeba přiložit Opencard na určené místo na boku pokladny. </seg></p>
<p><seg id="315"> Tím si řidič zkontroluje platnost nahraných kuponů. </seg></p>
<p><seg id="316"> "Pokud si potřebuje cestující ověřit platnost nahraných kuponů, není nic snazšího než požádat řidiče o tyto informace," doplnil Drápal. </seg></p>
<p><seg id="317"> Cestující, kteří nejezdí příměstskými autobusy a nebudou si pamatovat, kdy jim končí platnost kuponu, mohou vyrazit opět k samoobslužným automatům, kde se kupony na kartu nahrávají. </seg></p>
<p><seg id="318"> Zde se jim informace o platnosti jejich dokladů zobrazí na displeji přístroje. </seg></p>
<p><seg id="319"> Sudety chtěly po USA referendum </seg></p>
<p><seg id="320"> Sudetští Němci v roce 1945 žádali o začlenění Šumavy ke Spojeným státům. </seg></p>
<p><seg id="321"> Plyne to z dopisu, který je uložen ve sbírkách Jihočeské vědecké knihovny. </seg></p>
<p><seg id="322"> Když nemůžeme být součástí Německa či Rakouska, chceme žít alespoň pod patronací Spojených států amerických. </seg></p>
<p><seg id="323"> S takovým přáním se údajně v roce 1945 obracely některé skupiny sudetských Němců na prezidenta USA. </seg></p>
<p><seg id="324"> Vyplývá to mimo jiné z dopisu, který se zachoval v jednom soukromém archivu a dnes je uložen ve sbírkách Jihočeské vědecké knihovny. </seg></p>
<p><seg id="325"> Němci z Českého Krumlova žádají v dopise amerického prezidenta, aby nedopustil vrácení "šumavské župy" - zabrané Hitlerem na základě mnichovské dohody - zpět k Československu. </seg></p>
<p><seg id="326"> "Pochopili jsme správně situaci a chceme si být opravdu jisti slovy, že americké jednotky přicházejí na německé území nikoli jako utlačovatelé a nepřátelé, nýbrž jako osvoboditelé," píše se v dopise, podepsaném slovy "Lidé, jimž leží osud Šumavy na srdci". </seg></p>
<p><seg id="327"> Poněvadž připojení k Československu dává údajně sudetským Němcům - při znalosti české národní povahy - naději jen na brutalitu, bezohlednost, neporozumění, útlak a otroctví, prosí autoři dopisu amerického prezidenta, aby nad Šumavou převzal protektorát pro nynější i věčné časy. </seg></p>
<p><seg id="328"> "Nemůžeme věřit tomu, že byste bez ohledu na názor čtvrt milionu obyvatel přiznal toto území nějakému státu nám cizímu, který utiskuje a vyvrací menšiny a ničím, zhola ničím nepřispěl k vítězství Spojenců," píše se v dopise. </seg></p>
<p><seg id="329"> Důvodem, proč se autoři nemohou podepsat, je údajně obava z pomstychtivosti "českých utlačovatelů". </seg></p>
<p><seg id="330"> Pokud by prezident USA údajně pochyboval o smýšlení šumavských Němců, stačilo, aby v šumavské župě uspořádal referendum o tom, zda se její obyvatelé chtějí stát součástí USA či žít pod patronací Spojených států. </seg></p>
<p><seg id="331"> Ačkoliv text dopisu může při dnešních znalostech poválečných dějin znít trochu naivně, podle některých pamětníků vhodně dokresluje tehdejší očekávání sudetských Němců. </seg></p>
<p><seg id="332"> I když čeští Němci museli minimálně tušit, že se bude jednat o jejich odsunu z republiky, jen málokdo z nich si takovou možnost vůbec připouštěl. </seg></p>
<p><seg id="333"> Někteří čekali, že Spojené státy a Velká Británie vyjednají Sudetům určitý druh autonomie. </seg></p>
<p><seg id="334"> Další věřili, že prostě zůstanou v Československu. </seg></p>
<p><seg id="335"> Potvrzuje to i slavný rakouský novinář Gustav Chalupa, narozený v Českých Budějovicích. </seg></p>
<p><seg id="336"> Ten byl za války jako budějovický Němec nasazený k námořnictvu na Baltu. </seg></p>
<p><seg id="337"> Když ho na konci války zajali Britové a umístili ho do zajateckého tábora v Holštýnsku, desítky ostatních českých Němců za ním chodily, aby je učil česky. </seg></p>
<p><seg id="338"> "Oni věřili, že až se vrátí domů, bude se jim čeština hodit," řekl Chalupa. </seg></p>
<p><seg id="339"> Nikdo z německých zajatců, žijících před válkou v Československu, podle něj nepočítal s tím, že bude na základě Benešových dekretů odsunut z republiky. </seg></p>
<p><seg id="340"> Nemyslíš - zaplatíš! </seg></p>
<p><seg id="341"> Emotivní kampaň zaútočí na řidiče </seg></p>
<p><seg id="342"> Nejdražší akce zaměřená na bezpečnost na silnicích v českých dějinách. </seg></p>
<p><seg id="343"> I tak by se dala charakterizovat emotivní mediální kampaň, kterou hodlá ve středu spustit ministerstvo dopravy. </seg></p>
<p><seg id="344"> Úřad ministra Aleše Řebíčka si od ní slibuje, že odradí řidiče od nebezpečného chování za volantem. </seg></p>
<p><seg id="345"> Kampaň za 150 milionů se objeví v televizi, rádiu, kině, na internetu, ale i na letácích. </seg></p>
<p><seg id="346"> Měla by řidiče odradit od rychlé jízdy a alkoholu za volantem. </seg></p>
<p><seg id="347"> A také jim připomenout, aby se, než vyjedou, připoutali. </seg></p>
<p><seg id="348"> Do svědomí chce sáhnout především mladým řidičům, motorkářům, chodcům a v neposlední řadě také profesionálním řidičům. </seg></p>
<p><seg id="349"> A co se ve spotech objeví? </seg></p>
<p><seg id="350"> Hlavně lidské příběhy, které zaútočí na emoce. </seg></p>
<p><seg id="351"> A o tom svědčí i "krvavý" slogan celé kampaně: </seg></p>
<p><seg id="352"> Nemyslíš - zaplatíš! </seg></p>
<p><seg id="353"> Slovo "nemyslíš" je napsáno velkými písmeny na espézetce. </seg></p>
<p><seg id="354"> A v kaluži krve je pak slovo "zaplatíš". </seg></p>
<p><seg id="355"> To má symbolizovat, že člověk může za chvilku nepozornosti zaplatit vlastním životem. </seg></p>
<p><seg id="356"> Diváky budou spoty "strašit" až do roku 2010. </seg></p>
<p><seg id="357"> Ministerstvo se nechalo inspirovat obdobnými kampaněmi v anglosaských zemích, kde lze běžně spatřit obrázky s drastickými obrázky obětí nehod. </seg></p>
<p><seg id="358"> Slibuje si, že se tak sníží nehodovost a počet mrtvých na českých silnicích. </seg></p>
<p><seg id="359"> Spoty připravovala agentura Euro RSCG. </seg></p>
<p><seg id="360"> Cukr a bič na řidiče </seg></p>
<p><seg id="361"> "Na řidiče platí systém cukru a biče. </seg></p>
<p><seg id="362"> Cukr pro ně je to, že když například jedou na červenou, tak ušetří čas. </seg></p>
<p><seg id="363"> Bič je hrozba pokuty či nehody. </seg></p>
<p><seg id="364"> Řidiči musí být riziko připomínáno," říká dopravní psycholog nemocnice Na Homolce Martin Kořán. </seg></p>
<p><seg id="365"> A proto jsou potřeba informační kampaně v tisku a hlavně negativní reklamy, míní psycholog. </seg></p>
<p><seg id="366"> Již méně efektivní jsou podle něj tabule, které upozorňují řidiče na nebezpečí. </seg></p>
<p><seg id="367"> "Pokud je nainstalována statická tabule varující před nebezpečím, pravděpodobně brzy splyne s okolím a řidiči se jí nebudou věnovat," upozornil Kořán. </seg></p>
<p><seg id="368"> Olmert by vrátil téměř všechna okupovaná území výměnou za mír </seg></p>
<p><seg id="369"> Předseda prozatímní izraelské vlády Ehud Olmert se vyslovil pro navrácení prakticky všech území okupovaných v roce 1967, tedy i Předjordánska, východního Jeruzaléma a Golanských výšin, výměnou za mír s Palestinci a Sýrií. </seg></p>
<p><seg id="370"> Učinil tak v rozhovoru, který v pondělí otiskl deník Jediot Achronot. </seg></p>
<p><seg id="371"> "Musíme dospět k dohodě s Palestinci, což znamená, že bude nutné vrátit téměř všechna (okupovaná) území, pokud ne vůbec všechna," řekl Olmert deníku. </seg></p>
<p><seg id="372"> "Ponecháme si jisté procento těchto území, ale Palestincům budeme muset postoupit podobné procento (území izraelského), protože bez toho mír nebude," dodal. </seg></p>
<p><seg id="373"> Připustil, že případné navrácení zahrne i východní Jeruzalém. </seg></p>
<p><seg id="374"> "Ten, kdo chce bezpečnost v Jeruzalémě a zejména nechce, aby mu traktory nebo buldozery přejely nohy, jako se to přihodilo jednomu z mých nejlepších přátel, bude se muset vzdát částí Jeruzaléma," poznamenal Olmert v narážce na dva červencové útoky ve městě, při nichž bylo několik lidí zabito a desítky osob byly zraněny. </seg></p>
<p><seg id="375"> Podle premiéra bude nutné najít "zvláštní řešení pro Chrámovou horu, posvátná a historická místa", která leží uvnitř Starého města. </seg></p>
<p><seg id="376"> "Ten, kdo bude chtít udržet izraelskou suverenitu nad celým městem, bude muset integrovat 270 000 Arabů. </seg></p>
<p><seg id="377"> To nebude fungovat," zdůraznil dále. </seg></p>
<p><seg id="378"> Odchod z Golanských výšin </seg></p>
<p><seg id="379"> Olmert se vyslovil i pro odchod Izraele z Golanských výšin, což je podle něj neodmyslitelná podmínka pro uzavření mírové dohody se Sýrií. </seg></p>
<p><seg id="380"> To by ale vyžadovalo také jisté úsilí ze strany Damašku. </seg></p>
<p><seg id="381"> "Nenavrhuji uzavřít mír se Sýrií jedině na základě odchodu z Golan," upozornil. </seg></p>
<p><seg id="382"> "Syřané dobře vědí, čeho se budou muset vzdát, aby získali Golany. </seg></p>
<p><seg id="383"> Budou se muset vzdát svého současného vztahu k Íránu; budou se muset vzdát svého vztahu k (šíitskému hnutí) Hizballáhu; budou se muset vzdát trvalé podpory, kterou poskytují terorismu (šíitského hnutí) Hamásu, (teroristické sítě) Al-Kajdy i džihádu (svaté války) v Iráku," upřesnil premiér. </seg></p>
<p><seg id="384"> Otázky po nehodě: Jsou stevardi v autobuse nezákonní? </seg></p>
<p><seg id="385"> Zákon je nezná, chodit v dálkovém autobuse se nesmí </seg></p>
<p><seg id="386"> V souvislosti s tragickou nehodou autobusu společnosti Student Agency poblíž italské Padovy vyvstala otázka, zda se mohou stevardi a cestující za jízdy pohybovat po autobusu. </seg></p>
<p><seg id="387"> "Pokud bychom chtěli striktně a formálně dodržovat zákon, je činnost stevarda v rozporu se zákonem o silničním provozu," říká mluvčí ministerstva dopravy Karel Hanzelka. </seg></p>
<p><seg id="388"> Nehodu, při které minulý týden zahynula dvaadvacetiletá stevardka, zřejmě způsobil řidič nákladního vozidla, jenž autobusu zkřížil cestu. </seg></p>
<p><seg id="389"> Dívka v tu chvíli naneštěstí seděla vedle řidiče, na nejméně bezpečném místě ve voze, ačkoliv má vyhrazena ještě dvě další místa. </seg></p>
<p><seg id="390"> Autobus však může havarovat, nebo prudce zabrzdit, i ve chvíli, kdy stevard roznáší kávu či noviny. </seg></p>
<p><seg id="391"> Roli hraje to, zda je autobus podle technického průkazu vybaven místy k stání. </seg></p>
<p><seg id="392"> Pokud není v autobuse homologováno, musí cestující sedět. </seg></p>
<p><seg id="393"> Dálkové autobusy Student Agency místa pro stání nemají; což Aktuálně.cz potvrdil i ředitel firmy Radim Jančura. </seg></p>
<p><seg id="394"> "Toto jsme s ministerstvem řešili a zprvu pohyb cestujících nedovolilo. </seg></p>
<p><seg id="395"> Posléze to odvolali a dospěli jsme k tomu, že cestující smějí chodit za jízdy na toaletu, pokud mají svoji sedačku," sdělil své stanovisko. </seg></p>
<p><seg id="396"> Zákon stevarda nezná </seg></p>
<p><seg id="397"> "Neexistuje jednoznačný právní výklad role stevarda - žádný právní předpisy tuto roli neřeší. </seg></p>
<p><seg id="398"> Žádný právní předpis však ani nezakazuje dopravci poskytovat služby. </seg></p>
<p><seg id="399"> Zákon o silniční dopravě zná pouze termín průvodčí vozidla; jeho práva a povinnosti nedefinuje," dodává méně jednoznačně mluvčí Hanzelka. </seg></p>
<p><seg id="400"> Ředitel odboru provozu silničních vozidel ministerstva dopravy Josef Pokorný naopak míní, že problematiku zákon ošetřuje dostatečně. </seg></p>
<p><seg id="401"> "Záleží na tom, zda-li má autobus v homologaci povolena místa pro stání. </seg></p>
<p><seg id="402"> Tím to končí," říká. </seg></p>
<p><seg id="403"> Autobusy dělí na městské, kde jsou místa na stání a omezená maximální rychlost, meziměstské s místy na stání s vyšší povolenou rychlostí a na dálkové bez míst na stání s nejvyšší povolenou rychlostí a sedadly vybavenými bezpečnostními pásy. </seg></p>
<p><seg id="404"> Jako v letadle, říká expert </seg></p>
<p><seg id="405"> Expert BESIP na dopravní bezpečnost Jaroslav Hořín v pohybu stevardů na palubě autobusu nevidí zásadní problém. </seg></p>
<p><seg id="406"> "Při plynulé jízdě mnoho nebezpečí nehrozí, situace se dá přirovnat k servisu v letadlech. </seg></p>
<p><seg id="407"> Ani tady není jisté, kdy přijde turbulence a letuška se může uhodit do hlavy." </seg></p>
<p><seg id="408"> "Pokud by však autobus prudce zabrzdil, samozřejmě platí fyzikální zákony. </seg></p>
<p><seg id="409"> Stejně jako v městském autobuse či tramvaji. </seg></p>
<p><seg id="410"> Bezpečnost stevardů musí řešit dopravce interními předpisy," říká a také míní, z hlediska zákona je problematika nedořešená. </seg></p>
<p><seg id="411"> Jančura je ochoten služby zrušit </seg></p>
<p><seg id="412"> Student Agency nabízí služby stevardů jako jediný autobusový dopravce. </seg></p>
<p><seg id="413"> Zaměstnává na jich dvě stovky. </seg></p>
<p><seg id="414"> Ředitel ani po nehodě nepovažuje jejich povolání za rizikové. </seg></p>
<p><seg id="415"> "Jakmile ale nabudu dojmu, že je povolání stevardů rizikové, tak je zruším. </seg></p>
<p><seg id="416"> Kávu a noviny mohou cestující dostat při nástupu. </seg></p>
<p><seg id="417"> Ušetřilo by to i náklady," říká. </seg></p>
<p><seg id="418"> Jako zájem o bezpečnost zdůvodnil absenci stevardů ve svých vozech ředitel Asiany Alexej Litvin, jež provozuje zlomek linek v porovnání s SA. </seg></p>
<p><seg id="419"> "Nemáme stevardky, proti tomu stojíme už od začátku. </seg></p>
<p><seg id="420"> Dříve nebo později to skončí nějakým smrtelným úrazem," řekl před necelým rokem pro Týden.cz. </seg></p>
<p><seg id="421"> Stala se nesmírná tragédie </seg></p>
<p><seg id="422"> Při nehodě linkového spoje do Neapole zahynula mladá stevardka z Plzeňska, která pro společnost pracovala dva roky. </seg></p>
<p><seg id="423"> Slovinský kamion pravděpodobně vybočil bez použití směrovky z odstavného pruhu a zablokoval cestu autobusu. </seg></p>
<p><seg id="424"> Jeho řidič se snažil prudkým manévrem vyhnout, zavadil o něj však pravou přední částí. </seg></p>
<p><seg id="425"> Že by byla vyprodána dvě místa vyhrazená pro odpočinek stevardů, Jančura odmítá. </seg></p>
<p><seg id="426"> "Tyto místa není u dálkových spojů možné rezervovat, jsou blokována." </seg></p>
<p><seg id="427"> Firma hodlá žalovat řidiče kamionu. </seg></p>
<p><seg id="428"> S odškodněním rodiny dívky nebude agentura čekat na ortel soudu, ale finanční náhradu očekává i ze strany viníka. </seg></p>
<p><seg id="429"> Úprava zákona? </seg></p>
<p><seg id="430"> V nedohlednu </seg></p>
<p><seg id="431"> Upřesnění pohybu stevardů na palubě autobusu by mohla přinést úprava zákona, na které přes rok pracuje třicetičlenná expertní skupina ministerstva dopravy. </seg></p>
<p><seg id="432"> "K žádnému konkrétnímu závěru ovšem nedošla. </seg></p>
<p><seg id="433"> Autobusy ani příliš neřeší, spíš bodový systém, maximální rychlost na dálnici a používání mobilu při řízení," říká expert Hořín. </seg></p>
<p><seg id="434"> "Ministerstvo dopravy nepovažuje činnost stevardů za něco, co by zásadním způsobem ohrožovalo bezpečnost cestujících," uzavírá mluvčí Hanzelka s tím, že kontrola bezpečnosti autobusů je v pravomoci policie a úřadů bezpečnosti práce. </seg></p>
<p><seg id="435"> Nadějí Düsseldorfu je Frankfurt </seg></p>
<p><seg id="436"> Velká slova v dopisu představenstva WestLB zaměstnancům této banky nechybí. </seg></p>
<p><seg id="437"> Spojením jednotek této düsseldorfské peněžní instituce s frankfurtskou Deka-Bank vznikne "ústřední instituce finanční skupiny spořitelen pro obchod na kapitálových trzích," dočteme se v dopise, který se na veřejnost dostal v pondělí. </seg></p>
<p><seg id="438"> WestLB podle dopisu do této transakce vnese "sadu kompetencí" zajišťující dlouhodobě výnosy. </seg></p>
<p><seg id="439"> A vůbec prý může takové spojení být rozhodujícím impulzem k dalším sdružováním v sektoru zemských bank. </seg></p>
<p><seg id="440"> Takové texty vznikají, když chce představenstvo v problematickém období prokázat schopnost jednat. </seg></p>
<p><seg id="441"> Nestabilní WestLB je totiž stále pod značným tlakem. </seg></p>
<p><seg id="442"> Nejen ze strany Evropské komise, ale také ze strany Spolkového úřadu pro dohled nad finančními službami, jehož sdělení zemské vládě v Severním Porýní-Vestfálsku, že je na čase najít řešení pro budoucnost, je ještě čerstvé. </seg></p>
<p><seg id="443"> O spojení mezi Deka-Bank, kterou zákazníci spořitelen znají pro její investiční fondy, a WestLB, ať už bude jakéhokoli druhu, se nicméně mluví už delší dobu - i na frankfurtské straně. </seg></p>
<p><seg id="444"> Šéf Deka-Bank Franz Waas se při prezentaci půlročních výsledků hospodaření na konci srpna nechal slyšet, že ve fúzi svého bankovního domu z Mainzer Landstraße s některou ze zemských bank, jako například s bankou Helaba nebo WestLB, nevidí smysl. </seg></p>
<p><seg id="445"> Správní rada Deka-Bank, za kterou stojí z jedné půlky zemské banky a z druhé svazy spořitelen, však pověřila představenstvo vedením rozhovorů s WestLB o společných obchodních aktivitách. </seg></p>
<p><seg id="446"> Mohlo by zde jít o obchody na kapitálovém trhu nebo jejich část. </seg></p>
<p><seg id="447"> Rozhovory však teprve začaly, podotýkají finančníci. </seg></p>
<p><seg id="448"> O Deka-Bank, která se svými 3000 zaměstnanci patří k důležitějším zaměstnavatelům na finančním trhu ve Frankfurtu, se v souvislosti s konsolidací ve spořitelním sektoru nemluví poprvé. </seg></p>
<p><seg id="449"> V roce 2003 to chvíli vypadalo, že by mohlo dojít k fúzi Deka-Bank s Landesbank Rheinland-Pfalz a s bankou Helaba. </seg></p>
<p><seg id="450"> Z tohoto trojspolku nakonec nic nebylo. </seg></p>
<p><seg id="451"> Krátce poté, co se plány fúze dostaly na veřejnost, vyslovila se hesenská zemská vláda proti účasti banky Helaba. </seg></p>
<p><seg id="452"> Ani oba zbylé bankovní domy se tak nespojily. </seg></p>
<p><seg id="453"> Landesbank Rheinland-Pfalz místo toho získala Landesbank Baden-Württemberg ze Stuttgartu. </seg></p>
<p><seg id="454"> I přesto se opakovaně objevovaly spekulace o spojení Deka-Bank se zemskými bankami. </seg></p>
<p><seg id="455"> V nedávné době se však ke spekulacím o spojení svého finančního domu s jinými vyjádřil negativně Günther Merl, předseda představenstva banky Helaba. </seg></p>
<p><seg id="456"> Zdá se však, že nezávisle na tom uzrává přesvědčení, že sblížení různých bankovních domů veřejnoprávního sektoru je nutností. </seg></p>
<p><seg id="457"> Teď po volbách do zemského sněmu v Bavorsku by se jako první mohlo začít rýsovat spojení BayernLB s Landesbank Baden-Württemberg. </seg></p>
<p><seg id="458"> To pro Helabu není zrovna dobrá zpráva. </seg></p>
<p><seg id="459"> Pokud by měl tlak k dalším fúzím narůstat, přichází postupně o možné partnery pro takové spojení. </seg></p>
<p><seg id="460"> Na jihu by hrála pouze druhé housle i přesto, že finanční krizi doposud čelí výrazně lépe, než bankovní domy v Mnichově a ve Stuttgartu. </seg></p>
<p><seg id="461"> Propojení s WestLB zase počátkem roku zakázal Svaz spořitelen a žirových bank Hessen-Thüringen, jenž má v Helabě pětaosmdesátiprocentní podíl. </seg></p>
<p><seg id="462"> V úvahu by tak připadala nanejvýš Nord LB. </seg></p>
<p><seg id="463"> Geostrategické úvahy tohoto druhu jsou ale pouze jednou stranou problému. </seg></p>
<p><seg id="464"> Na druhé straně jde o otázku, jak moc spolu ladí obchodní modely jednotlivých institucí. </seg></p>
<p><seg id="465"> V červnu Merl prohlásil, že rozhodující otázku, jakým obchodním modelem by měla být zajištěna budoucí konkurenceschopnost zemských bank, Německý svaz spořitelen a žirových bank doposud nezodpověděl. </seg></p>
<p><seg id="466"> Vše by též mohlo skončit rozložením WestLB, které si v této instituci samozřejmě nikdo nepřeje. </seg></p>
<p><seg id="467"> Proto se také v dopise tamního představenstva mluví o tom, že se snaží o "komplexní řešení" pro celý bankovní dům. </seg></p>
<p><seg id="468"> Zda a jak to bude možné spojit s propojením jednotlivých složek s Deka-Bank, ukáže čas. </seg></p>
<p><seg id="469"> Druhý víkend Oktoberfestu je znám jako "víkend s Italy" </seg></p>
<p><seg id="470"> Pro Elenu je to poprvé, pro Lucu potřetí nebo počtvrté. </seg></p>
<p><seg id="471"> Ale tentokrát u toho bude Elena jako jeho přítelkyně, a tak prý bude všechno jinak, říká. </seg></p>
<p><seg id="472"> Za nimi, u pětilitrového sudu značky Kaiser, stojí silnější vousáč a dvěma stům turistů na Oktoberfestu dokazuje, jak hluboké tóny dokáže vydat jeho hrdlo. </seg></p>
<p><seg id="473"> Elena Lucu nejdřív pleskne a pak ho políbí. </seg></p>
<p><seg id="474"> Do Verony přijeli z Boloně. </seg></p>
<p><seg id="475"> Odsud, z autobusového parkoviště vedle nádraží Puorta Nuova, vyjedou tento večer ve 23.45 čtyři autobusy s označením "destinazione Monaco, festa della birra", předpokládaný příjezd 6.30. </seg></p>
<p><seg id="476"> Tři autobusy obsazují především Italové, v jednom autobuse jedou výlučně Brazilci. </seg></p>
<p><seg id="477"> V jednom rohu parkoviště si už tito Jihoameričané zpívají se svou vlajkou, v noci už slavili. </seg></p>
<p><seg id="478"> A takhle nahlas, říká Marco Guarda, to není nic pro Italy. </seg></p>
<p><seg id="479"> Marcovi, který má na sobě dlouhý kabát s podšívkou z napodobeniny kožešiny a brýle se širokými stříbrnými obroučkami, ty tři autobusy patří. </seg></p>
<p><seg id="480"> Už pět let s nimi jezdí na Oktoberfest, jen v letošním roce pořádá tři výpravy. </seg></p>
<p><seg id="481"> V noci tam, přes den mezi stánky s pivem, ve 22.30 odjezd zpět. </seg></p>
<p><seg id="482"> Přenocování by znamenalo jen zbytečné náklady, říká Marco. </seg></p>
<p><seg id="483"> Cesta stojí 75 euro včetně uvítacího přípitku pivem Kaiser, uvařeným přesně podle bavorského zákona o čistotě piva, zdravotního pojištění a německy mluvícího průvodce - Marco chodil ve Frankfurtu na jazykový kurz. </seg></p>
<p><seg id="484"> Autobusy vyjíždějí do noci, po autostrádě směrem na "Brennero". </seg></p>
<p><seg id="485"> Pivo se nepodává, zatím ne. </seg></p>
<p><seg id="486"> Autobus rychle umlká, cestující spí. </seg></p>
<p><seg id="487"> Dobře dělají, své síly ještě budou potřebovat. </seg></p>
<p><seg id="488"> Staví se v Brixenu a v Holzkirchenu, kde si na dálnici číslo 8 kousek před Mnichovem dělá ještě jednu přestávku i spousta dalších autobusů s italskou poznávací značkou. </seg></p>
<p><seg id="489"> Když Marcova skupina konečně podle plánu v půl sedmé ráno přijíždí na parkoviště nedaleko Theresienwiese, stojí tam už asi 50 dalších autobusů z celé Evropy. </seg></p>
<p><seg id="490"> Elena, Luca a ostatní se sbírají, Marco má poslední projev, vysvětluje plán útoku. </seg></p>
<p><seg id="491"> Zaprvé: Nasadit si žlutou čepičku. </seg></p>
<p><seg id="492"> Na ní je nalevo švabachem napsáno "Oktoberfest", vedle internetová adresa Marcovy cestovní kanceláře: "conoscersiviaggiando.it". </seg></p>
<p><seg id="493"> Zadruhé: "Až se otevřou dveře do pivního stanu, utíkejte!" volá Marco do ranního vzduchu. </seg></p>
<p><seg id="494"> "Běžte!" Běžte a obsaďte místa v zadní části stanu. </seg></p>
<p><seg id="495"> "Ne dopředu, abyste nepřekáželi, a ne všechny žluté čepičky na stejné lavice, rozmístěte se po prostoru!" </seg></p>
<p><seg id="496"> Máz stojí 8 euro, 25 centů. </seg></p>
<p><seg id="497"> A nezapomeňte na spropitné. </seg></p>
<p><seg id="498"> "Sekuriťákům ukažte, že se slušně chováme. </seg></p>
<p><seg id="499"> Jakmile opustíte svoje místa, jsou pryč!" </seg></p>
<p><seg id="500"> Zatřetí: "Dnes večer přesně v půl jedenácté buďte zase tady!" Rozumíte? </seg></p>
</doc></refset>
