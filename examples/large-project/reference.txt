Pražská burza se ke konci obchodování propadla do minusu
Po ranním prudkém propadu pražská burza korigovala ztráty.
Transakce s akciemi ČEZ dosáhly téměř poloviny běžného denního obchodu.
Pražská burza navázala hned od počátku úterního obchodování na svůj pondělní propad, když klesala o téměř šest procent.
Tentokrát za poklesem stojí propad akcií na Wall Street.
I u nás se tak projevuje reakce trhu na výsledek hlasování americké Sněmovny reprezentantů, která odmítla podpořit plán stabilizace tamního finančního sektoru.
Pád akcií v Asii
Dramatický pád v úterý zažily akcie na burzách v Asii, i když indexy ale v průběhu dne část ztrát nakonec smazaly.
Index Hang Seng burzy v Hongkongu si v průběhu obchodování odepsal téměř čtyři procenta, později ale část ztrát smazal a pokles zredukoval na zhruba 2,5 procenta.
Index Hang Seng China Enterprises, který sleduje pohyb čínských akcií na burze v Hongkongu, klesl o 3,8 procenta, v Šanghaji byly trhy uzavřeny.
Akcie na burze v Sydney ztrácely více než pět procent, ale nakonec ztráty snížily na 4,3 procenta.
Burza na Tchaj-wanu podle tamního indexu klesla o 3,6 procenta.
"Načasování záchranné akce v USA je nejisté a ovlivní to finanční trhy v celém světě," poznamenal šéf hongkongského měnového úřadu Joseph Yam.
Hongkong, přestože je součástí Číny, si měnovou politiku určuje samostatně, tedy bez závislosti na čínské centrální bance.
Úrokové sazby má Hongkong na stejné úrovni jako Spojené státy.
Američtí zákonodárci by se podle australského premiéra Kevina Rudda měli urychleně vrátit k jednání a návrh podpory finančního systému schválit.
Jinak prý hrozí, že dopady budou cítit i další země.
Krvavá lázeň amerických akcií
Americká Sněmovna reprezentantů v pondělí odmítla plán podpory finančního systému, na který mělo být vynaloženo až 700 miliard dolarů (téměř 12 bilionů Kč).
Zákonodárci tak ignorovali výzvu prezidenta George Bushe, aby plán podpořili.
Podle Bushe by plán řešil základní příčiny finanční krize a pomohl by stabilizovat celou ekonomiku.
Americké akcie v pondělí zažily krvavou lázeň a hlavní akciové indexy zaznamenaly největší pád za více než 20 let.
Dow Jonesův index klesl o téměř sedm procent a propad v podobném rozsahu zaznamenal naposledy v roce 1987.
Index klesal už před hlasováním, ale jakmile se ukázalo, že návrh ve sněmovně neprošel, index se ocitl ve volném pádu.
Kongres ustoupil: Vláda USA může do bank napumpovat 700 miliard dolarů
Nejvyšší představitelé amerického Kongresu a vláda prezidenta George W. Bushe se dohodli na širší podobě dohody o finanční pomoci pro americký finanční systém.
Hlasovat se o něm bude počátkem příštího týdne.
Američtí zákonodárci učinili průlom v rozhovorech o schválení záchranného plánu ve formě finanční pomoci pro americký finanční systém v objemu 700 miliard dolarů (přibližně 12 bilionů korun).
Vyhráno však ještě není.
Kongresmani totiž musejí dokončit některé detaily dohody, než budou moci zveřejnit finální podobu zákona a hlasovat o něm.
Plán podpory finančního systému se bude projednávat na půdě Sněmovny reprezentantů v pondělí.
V neděli to řekl agentuře Reuters předseda výboru pro bankovní a finanční služby Sněmovny Barney Frank.
V Senátu by se podle zdrojů mohlo hlasovat o plánu zřejmě nejdřív ve středu.
Podle ekonomů by mělo být oznámení o tom, že ke schválení záchranného plánu dojde, prvním významným psychologickým faktorem pro oživení finančních trhů.
Poté však dojde k "vystřízlivění" díky složitosti mechanismů, jakými pomoci trhům dosáhnout i v praxi.
Paulson: Plán musí být účinný
"Učinili jsme velký pokrok.
Vyřešili jsme naše rozdílné názory ohledně toho, jak má vypadat podoba balíčku ke stabilizaci trhu," uvedla pro agenturu Bloomberg demokratka Nancy Pelosiová.
Podle ní by mohlo ke konečnému hlasování dojít ještě v neděli.
Zástupci zákonodárců se v noci na neděli setkali s americkým ministrem financí Henrym Paulsonem, aby dali definitivní podobu vládnímu fondu.
Ten by měl odkupovat od finančních společností neprodejná hypoteční aktiva, která stahují finanční firmy do těžkých ztrát a ohrožují stabilitu celého systému.
"Jsme na pokraji definitivní dohody plánu, který bude fungovat a musí být na trhu také účinný.
Je třeba ještě v ozdravném plánu pokračovat, ale myslím, že jsme tam," řekl Paulson.
Signál pro asijské obchodování
Globální finanční krize výrazně dopadá na akciové trhy, které prudce klesají.
Podle nevadského demokratického senátora Harryho Reida se tak zákonodárci snaží o to, aby v Kongresu dospěli k definitivní dohodě ještě v neděli.
Chtějí tím totiž uklidnit investory před obchodováním na asijských finančních trzích, které jsou v časovém pásmu první, kde by rozhodnutí Kongresu mohlo ovlivnit pondělní obchodování.
Zatím však ještě není s určitostí jasné, kdy budou obě komory amerického Kongresu o zákonu hlasovat, ani to, zda nemohou jednání na poslední chvíli uváznout na nějakém problému.
Zákonodárci doufají, že bude schválen v příštích několika dnech.
Zákon však ještě dozná řady změn.
Celková částka určená pro pomoc systému má být rozdělena na dvě části.
Počátečních 350 miliard dolarů má být k dispozici co nejdříve to bude možné, jak požadoval prezident George Bush.
Kongres ale může zablokovat uvolnění zbývající částky pokud bude mít dojem, že program neplní svoji funkci, a to ve sledu dalších 100 miliard dolarů a později konečných 350 miliard dolarů.
Bush ocenil pokrok v jednáních
Prezident sice může toto rozhodnutí vetovat, avšak Kongres může jeho veto přehlasovat.
I přes tyto změny však zůstala základní myšlenka programu, kterou bylo získat finance na odkup špatných hypotečních cenných papírů, jejichž hodnota se propadla, protože stovky tisíců Američanů nejsou schopni splácet své hypotéky, zachována.
"Vypracovali jsme všechno.
Sněmovna reprezentantů by měla být schopná hlasovat o zákonu v neděli a Senát v pondělí," uvedl republikánský senátor Judd Gregg.
S pokrokem ve vyjednávání je spokojen i americký prezident Bush.
Jeho mluvčí Tony Fratto prohlásil, že Bush je se sobotním pokrokem spokojen a oceňuje "oboupartajní snahu stabilizovat naše finanční trhy a chránit naše hospodářství".
Omezení zlatých padáků
Předseda bankovního výboru Senátu Christopher Dodd, vedoucí vyjednavač, řekl, že zákonodárci se dohodli na odpovědnosti za peněžní program, ochranu daňových poplatníků ze ztrát, uzavření úlev, načasování financování plánu.
Nový zákon má také omezit tzv. zlaté padáky pro ředitele společnostní účastnících se programu a zřizuje výbor, který bude mít nad fondem dohled.
Ten by mělo řídit ministerstvo financí.
"Pracovali jsme na tom velmi tvrdě a učinili jsme velký pokrok směrem k dohodě, která bude fungovat a bude užitečná pro trh i pro všechny Američany," uvedl Paulson.
Plán počítá také s pomocí pro majitelé domů, kteří mají problémy se splácením.
Vláda by měla vyjednat nové splátky u hypoték, které koupí, s cílem snížit měsíční náklady na splátky pro dlužníky a umožnit jim, aby si mohli ponechat své domy.
Marek: Psychologická pomoc
Navrhovaný plán je podle hlavního ekonoma Patria Finance Davida Marka dobrým nápadem, velmi obtížná ale bude jeho realizace.
"A to proto, že se neví, jakým mechanismem a za jakou cenu se problémová aktiva budou vykupovat.
To bude určující pro to, jak si mezi sebe rozdělí ztráty finanční sektor a vláda," řekl tento týden pro server iHNed.cz Marek.
Jestli plán bude schválen nyní, nebo začátkem příštího týdne, není podle Marka až tak podstatné.
"Mnohem důležitější je, aby se už tento týdenkongresmani dohodli, že tento plán podporují a že jej posvětí co nejdříve to půjde.
Ten psychologický význam dohody o tom, že dojde ke schválení, je v tuto chvíli nejdůležitější," zdůraznil Marek.
Souboj na ostří nože: MP3 přehrávače proti mobilům.
Poradíme, jak si vybrat
Zatímco téměř každý mobil umí přehrávat MP3 soubory, žádný MP3 přehrávač nedokáže telefonovat.
Z toho se zdá jasné, že je lepší koupit si jen telefon.
Přesto existuje dost důvodů k tomu, aby si člověk pořídil samostatný přehrávač.
Volba zcela závisí na způsobu používání a nárocích budoucího majitele.
Asi těžko si domů pořídíte špičkový drahý gramofon, abyste na něm poslouchali nejnovější album Maxim Turbulenc.
Jednak takovéto hudební výrobky na LP deskách nevycházejí a z kvalitativního hlediska pro to ani neexistuje žádný objektivní důvod.
Tísní-li se však ve vašich regálech vinyly s art rockem, jazzem či blues, pravděpodobně o takovém gramofonu minimálně sníte.
Stejné je to s hudbou na cestách, tedy hudbou komprimovanou, zjednodušeně - hudbou v MP3.
I zde existují cenové a kvalitativní kategorie.
Pro někoho může být nepřijatelné utratit za přehrávač osm tisíc korun, stejně jako fanoušek Pink Floyd asi těžko zkousne sluchátka za dvacet korun z tržnice.
Dva extrémy, mezi kterými je dostatek místa pro každého.
Výběr je široký.
Rozhoduje i výdrž baterií
Některé špičkové hudební přehrávače zvládnou mnohem víc než pouhé přehrávání hudby, ale to, co většina mobilů ani náhodou.
Žádný současný přístroj není tak univerzální jako telefon.
Vedle primárních funkcí, telefonování a esemeskování, umí přehrávat hudbu a video, obojí nahrávat, má tu lepší, tu horší fotoaparát a třeba dokáže i navigovat.
A když vezmeme v potaz smartphony a komunikátory, budete mít v kapse i malý počítač.
Je to malý zázrak, vždyť žádná lednice neumí grilovat a žádná televize nic nevyfotografuje.
Univerzálnost mobilu přináší i nevýhody.
Čím víc funkcí na mobilu používáte, tím dříve vás indikátor na displeji pošle k nabíječce.
A přehrávání hudby je jeden z největších žroutů energie.
Málokterý mobil dokáže přehrávat hudbu déle než deset dvanáct hodin, většinou je to mnohem méně.
V tomto směru jsou hudební přehrávače (speciálně ty nejjednodušší) výrazně výkonnější.
U levných mobilů proto počítejte s tím, že déle než pár hodin vám hrát nebudou.
Pokud si do toho ještě tu a tam zavoláte, pořiďte si do práce pro jistotu ještě jednu nabíječku - to platí i pro dražší přístroje.
U MP3 přehrávačů tento problém mít nebudete, i ty horší vydrží nejméně 9 hodin nepřetržitého provozu na jedno nabití.
Další problém nastává při nahrávání hudby do mobilu.
Bohužel jen omezená část přístrojů disponuje univerzálním konektorem USB, a navíc ne každý z nich lze přímo připojit k počítači bez speciálního softwaru.
Samozřejmě hudbu je možné nahrávat přímo na paměťovou kartu, ale jen málokterá čtečka karet si bez redukce poradí s miniaturními paměťovými kartami, které se v mobilech používají.
U přehrávačů až na výjimky (iPod) žádný speciální software nepotřebujete.
Stačí přístroj naplnit hudbou přes USB z počítače.
Většina mobilů i přehrávačů si již sama vytvoří hudební knihovnu řazenou dle jména interpreta, názvu alba, žánru nebo třeba hodnocení uživatele.
Některé přístroje zobrazují pouze stromovou strukturu adresářů podobně jako Průzkumník ve Windows a některé umějí oboje (iriver, Samsung, Sony, Cowon, chytré telefony s operačním systémem).
Přehrávače se snáze obsluhují, mobily více umějí
Při výběru konkrétního zařízení se zajímejte zejména o výdrž akumulátoru, kapacitu paměti, kvalitu a typ zvukového výstupu a samozřejmě i o komfort ovládání.
Je-li vám hudba především kulisou a budete-li ji poslouchat každý den jen krátce třeba v tramvaji, stačí vám jakýkoliv mobil, který přehraje MP3.
Což již dokáže opravdu téměř jakýkoliv mobil.
Nemusíte ani příliš sledovat, jaké hudební formáty mobil nebo přehrávač umí.
MP3 zvládnou všechny a naprostá většina hudby, která se k vám dostane, bude právě v tomto formátu.
Patří k nejrozšířenějším a kromě něj naprostá většina přístrojů zvládne i hudbu ve formátu WMA.
Méně se vyskytuje AAC (formát používaný firmou Apple a jeho iPody).
Lepší mobily rovněž umožňují například nákup hudby on-line.
Stačí přes mobilní internet navštívit příslušné stránky operátora (či jiného poskytovatele) a písničku či album si zakoupit.
Tato služba by již sama o sobě mohla být pádným argumentem pro pořízení hudebního mobilu.
Bohužel, nabídka operátorů je mizerná a omezuje se většinou jen na rychlokvašené rádio hity.
Ceny také nejsou nejnižší.
Obecně se však předpokládá, že právě tento způsob prodeje hudby (ať už přes GSM, internet nebo bezdrátový internet) do budoucna opanuje hudební průmysl.
Mobil většina lidí nosí stále u sebe.
Kdykoliv dostanete chuť si něco poslechnout, mobil v kapse nahmatáte, zatímco MP3 přehrávač leží zapomenutý doma.
Ještě však záleží na tom, zda s sebou také vždy nosíte sluchátka nebo alespoň drátové handsfree.
Pokud ne, můžete využít integrovaný reproduktor, který má téměř každý mobil, ale pouze minimum MP3 přehrávačů.
Asi největší výhodou hudebních mobilů bude pro mnohé cena.
Ty nejlevnější stojí běžně pod tři tisíce.
Za tři a čtyři tisíce korun již pořídíte velmi slušný walkman.
Většinou vás však bude omezovat absence výstupu na běžná sluchátka.
Ty nejlepší a po technické stránce nejvybavenější telefony i s 3,5 mm zdířkou pro běžná sluchátka stojí do patnácti tisíc.
Výhodou přehrávačů zase je mimo jiné snadná obsluha.
Ty nejjednodušší - nikoliv nutně nejlevnější (viz náš výběr) - přehrávače zvládne ovládat opravdu každý.
Minimum funkcí, podobnost ovládání s dříve běžným kazeťákem nebo třeba gramofonem je zřejmá.
Nehrozí kolize v podobě omylem zapnutého mobilního internetu a následně obřího účtu za přenos dat.
Po jakém přístroji sáhnout
I nejlevnější mobily (např. Vodafone 527) mají zpravidla slot na výměnné paměťové karty (typ M2, microSD apod.).
I s dokoupením příslušné karty se vejdete do dvou tisíc korun.
Dejte si však pozor.
U základních modelů bývají podporovány pouze karty s maximální kapacitou 2 GB.
Pouze ty nejdražší si poradí i s 8 GB paměťovkami.
Pokud už mobil máte a chcete si ještě koupit levný MP3 přehrávač, sáhněte po Cowonu, Creativu, Sony, Samsungu, Emgetonu nebo iriveru.
Podle kapacity (max. 2 GB) nemusíte utratit více než 1 100 korun.
Patříte-li k náročnějším posluchačům sáhněte raději po specializovaných mobilech - walkmanech (Sony Ericsson, některé Nokie a Samsungy).
Tyto přístroje mají samostatná ovládací tlačítka pro MP3 a komfort obsluhy se tak blíží samostatnému MP3 přehrávači.
Nejdále je v oboru Sony Ericsson, jehož mobily z řady walkman mají totožné uživatelské rozhraní jako samostatně prodávané MP3 přehrávače.
Stejnou službu a ve stejné cenové kategorii do čtyř tisíc korun, ale s větší kapacitou paměti (až 16 GB) a výdrží akumulátoru (běžně 15 hodin, maximálně až 35 hodin), vám odvedou MP3 přehrávače od výše zmíněných značek.
První virtuální operátor dorazí do Česka již v letošním roce.
Možná
Mobilní trh v Česku je poměrně vyspělý a naši operátoři nabízejí prakticky všechny služby jako jejich partneři v západní Evropě.
Přesto nám tady něco chybí - virtuální operátor, který by ty klasické donutil zlevnit.
Možná nebude chybět dlouho.
O tom, že čeští operátoři patří k vůbec nejdražším v Evropě, jsme na Mobil.cz psali už mnohokrát.
Ostatně potvrdil to i ČTÚ, který upozornil, že cena SMS je u nás vyšší než ve zbytku Unie.
Po posledních krocích Evropské komise na poli regulace roamingových poplatků tak možná dojde k paradoxní situaci - pro některé zákazníky českých mobilních operátorů budou SMS ze zahraničí levnější než doma.
Jak je možné, že ceny v Česku se drží ve srovnání s Evropou tak vysoko?
Odpověď je jednoduchá, chybí konkurence, která by se opravdu chtěla pustit do boje.
Možná to zní paradoxně, máme tu přece tři mobilní sítě a penetraci vysoko přes 100 %.
Mobilní operátoři naopak rádi žehrají na to, že český trh je extrémně konkurenční.
V tom jim často přizvukuje i předseda Rady Českého telekomunikačního úřadu (ČTÚ) Pavel Dvořák, který se v minulosti několikrát vyjádřil, že pro dalšího operátora v Česku místo není.
Je asi pravda, že klasický operátor s vlastní sítí už příliš šancí zřejmě nemá (ostatně, už by asi jen těžko hledal frekvence).
Existuje ale ještě jedna možnost - virtuální operátor.
Právě vstup virtuálních operátorů na mobilní trh přinesl výrazné snížení cen, na které pak museli reagovat i klasičtí operátoři.
Přitom ještě před vstupem štik jako Tesco Mobile či Virgin Mobile na trh zaznívaly ve Velké Británii podobné hlasy jako u nás.
Ukázalo se ale, že místo pro takové operátory je a mohou být opravdu úspěšní.
Ostatně nemusíme pro příklady chodit příliš daleko.
V únoru letošního roku jsme vás informovali o startu virtuálního operátora Mobilking v Polsku.
Za pouhého půl roku se tomuto operátorovi povedlo získat více než 100 tisíc zákazníků a stát se tamním pátým největším operátorem.
Přitom za Mobilkingem stojí finanční skupina Penta, která v Česku vlastní mimo jiné U:fona.
Výhodou virtuálních operátorů je možnost soustředit se na mnohem konkrétnější cílovou skupinu.
K tomu, aby mohli efektivně fungovat, jim totiž stačí mnohem méně zákazníků než klasickému operátorovi.
Nenesou s sebou totiž relativně vysoké náklady na stavbu, provoz a údržbu mobilní sítě.
Ve světě se tak virtuální operátoři obvykle profilují jako nízkonákladoví - nabízejí levné volání a SMS, což je ale často vyváženo užší nabídkou služeb.
Tak třeba Tesco Mobile ve Velké Británii nabízí SMS minimálně o polovinu levněji než jeho konkurenti.
Jak ale ukazuje příklad Mobilkingu v Polsku, může být docela dobrým tahem i sázka na neotřelou cílovou skupinu.
Tento operátor se totiž zaměřuje specificky na muže.
"Správní chlapi volí Mobilking - operátora, který se jim líbí a kterému mohou důvěřovat," říká David Seibertz CEO Mobile Entertainment Company, provozujících tohoto virtuálního operátora.
Těžko říci, jestli by se podobný koncept jako v Polsku mohl chytit i u nás.
Pochybuje o tom tiskový mluvčí Vodafonu Miroslav Čepický: "Český trh je relativně malý pro segmentový přístup, na němž je většina virtuálních operátorů založena.
Navíc je z hlediska nabídky služeb relativně saturovaný."
V Česku bez šance, říkají mobilní operátoři
Zdá se ale téměř jisté, že pokud v Česku nějaký virtuální mobilní operátor bude, nebude to Mobilking.
"O expanzi tohoto úspěšného projektu mluvíme, v Česku ale jednání nevypadají příliš nadějně.
Spíše dojde ke spuštění Mobilkingu v jiných zemích našeho regionu," řekla v telefonickém rozhovoru pro Mobil.cz Jana Studničková, tisková mluvčí finanční skupiny Penta.
Nepřímo tak potvrdila, že stávající mobilní operátoři v Česku této myšlence rozhodně nakloněni nejsou.
Spíše naopak, snaží se udělat vše proto, aby žádný potenciální konkurent nevznikl.
Zájmem o spuštění virtuálního mobilního operátora se již delší dobu netají skupina GTS Novera, která by tak chtěla udělat další krok k tomu, aby se stala reálným konkurentem Telefóniky O2 na poli firemních zákazníků.
"Máme velký zájem na tom, abychom našim zákazníkům mohli nabízet nejen pevné, ale i mobilní telekomunikační služby.
A to čím dříve, tím lépe.
O této možnosti jsme opakovaně jednali se všemi českými mobilními operátory.
S některými z nich se nám již podařilo v jednáních pokročit," říká tiskový mluvčí skupiny Pavel Kaidl.
Možná se tedy blýská na lepší časy.
Z neoficiálních informací se zdá, že prvního virtuálního operátora bychom se měli dočkat možná už do konce roku.
Prozatím ale jeho vznik provází neproniknutelná hradba mlčení.
"V tuto chvíli se nedomníváme, že je na českém trhu prostor pro vznik plnohodnotného virtuálního operátora.
Český trh je oproti jiným trhům velmi specifický.
Doposud nás neoslovil žádný subjekt s komplexním a seriózním projektem v této oblasti," uvedl ve svém vyjádření pro Mobil.cz Vlastimil Sršeň z tiskového odboru Telefóniky O2.
Na specifičnost českého trhu se odvolávají i další operátoři.
Tisková mluvčí T-Mobilu Martina Kemrová dodává ve vzácné shodě s vyjádřením O2: "Zatím jsme nezaznamenali žádný životaschopný a oboustranně výhodný obchodní projekt, na kterém by bylo možné dále stavět."
A dodává: "V síti T-Mobilu se do konce roku těžko nějaký virtuální operátor objeví.
V tuto chvíli už bychom museli mít na stole konkrétní dohodu, aby bylo možné uvažovat v tomto krátkém horizontu."
Vodafone upírá svoji pozornost spíše ke splnění požadavků vlastní 3G licence.
Miroslav Čepický k tomu říká: "Jednáním s potenciálními virtuálními operátory jsme otevřeni, a to zejména v oblasti sdílení nákladů a infrastruktury.
Právě to považujeme z hlediska zákazníků za nejpřínosnější.
Hlavní strategií Vodafonu v této oblasti je nalezení partnera pro vybudování sdílené sítě pro rychlý mobilní internet."
Odpovědné úřady - s operátory jedna ruka
Postup mobilních operátorů lze snadno pochopit, vstup dalšího operátora by znamenal zvýšení konkurence, vedl by k poklesu cen a tím i k poklesu jejich zisků.
Proč tedy nástup takovému konkurentovi usnadňovat?
O tom, že když operátorům o něco jde, dovedou táhnout za jeden provaz, svědčí i tahanice kolem vzniku U:fona.
Asi největší tlak směrem k ČTÚ šel v době vzniku U:fona od společnosti T-Mobile.
Svědčí o tom veřejně přístupné informace z webových stránek ČTÚ.
Nyní se ale právě U:fon hodí jako argument, proč virtuálního operátora nepřipustit.
Martina Kemrová k tomu podotkla: "Konkurenční prostředí mobilního trhu bylo nedávno navíc umocněno vstupem čtvrtého mobilního operátora na trh.
S ohledem na charakter mobilního trhu v ČR je zřejmé, že vstup dalšího hráče by na něj a především na jeho služby kladl vysoké požadavky."
Vzhledem k tomuto přístupu mobilních operátorů je ale přímo zarážející naprostý nezájem českých regulačních orgánů.
Nejde přitom jen o postoj ČTÚ, který bohužel v Česku - na rozdíl od Velké Británie a dalších vyspělých zemí - nemá pravomoci zasahovat do hospodářské soutěže.
Ty patří výlučně Úřadu pro ochranu hospodářské soutěže (ÚOHS).
Ten ale k celé problematice zaujal svůj typický postoj.
"Vstup virtuálního operátora na mobilní trh by byl možný poté, co by došlo k uzavření smlouvy mezi mobilním operátorem a virtuálním operátorem o pronájmu potřebné infrastruktury.
Žádná taková smlouva nebyla doposud uzavřena, neboť nabídka potenciálních zájemců nejspíše nebyla pro klasické operátory dostatečně zajímavá," uvedl v odpovědi na náš dotaz Kristián Chalupa z odboru vnějších vztahů ÚOHS.
Od zástupců operátorů takto formulované vyjádření asi nepřekvapí.
Od úřadu, který má zastupovat zájmy spotřebitelů a mimo jiné dbát i na to, aby nikdo nezneužíval svého postavení na trhu, je to více než na pováženou.
Zvlášť, když Kristián Chalupa dodává: "V zahraničí, kde virtuální operátoři běžně působí, můžeme pozorovat, že jejich vstup na trh přispěl ke snížení cen za mobilní telefonní služby."
Zřejmě ale tlak na korektní fungování tržního prostředí a pokles cen nepatří k zájmům ÚOHS.
V pravdě šokující na celém případu je až dojemné souznění tří mobilních operátorů, které vyplývá z jejich reakcí.
Otázka, jestli jde opravdu jen o náhodu, se nabízí zcela sama.
Stejně jako naprosto stejná cena benzinu u čerpacích stanic je jistě jen dílem náhody a tvrdého konkurenčního boje.
"Úřad v této věci neshledal známky protisoutěžního jednání, a nemá tedy důvod nějakým způsobem zasahovat.
Žádný z operátorů nemá dominantní postavení, tudíž nemá odpovídající zvýšenou zodpovědnost za své jednání na trhu.
Potřebné nástroje pro otevření mobilního trhu pro virtuální operátory nejspíše scházejí i telekomunikačnímu regulátorovi," uvedl ve svém vyjádření Chalupa.
Interpretace dominantního postavení na trhu je jedním z mnoha sporných bodů.
Pochopitelně existuje analýza relevantních trhů vypracovaná ČTÚ, podle níž jsou telekomunikace z pohledu hospodářské soutěže jediným trhem.
Na takovémto trhu pak samozřejmě žádný z českých operátorů nemá dominantní postavení.
Někteří právní experti ale nabízejí jiný pohled - ke vzniku virtuálního operátora je potřeba vždy souhlas provozovatele sítě.
A mobilní operátor - má celkem logicky - na svou síť monopol.
Takže v určitém segmentu nutně dominantní být musí.
I kdybychom ale tuto argumentaci nepřipustili, pro ÚOHS by mělo být minimálně varující, že tři mobilní operátoři postupují nápadně podobně.
Přitom stížnosti řady zájemců (včetně zmíněné společnosti GTS Novera) ukazují, že při jednání se všemi operátory narážejí na velmi podobné překážky.
Svalování odpovědnosti na ČTÚ je pak v telekomunikacích poměrně obvyklým trikem, kterým ÚOHS dává od celé záležitosti ruce pryč.
Setkali jsme se s ním už v několika podobných případech.
Bohužel do nedávno přijaté novely telekomunikačního zákona se rozšíření pravomocí ČTÚ na oblast hospodářské soutěže v telekomunikacích nepodařilo prosadit, ač si od toho řada odborníků slibovala zlepšení situace.
To musí zástupci ÚOHS vědět více než dobře, ale zřejmě jsou jejich zájmy jinde.
Ono to jde, když se nikdo nedívá
Přitom bez povšimnutí zůstává fungování jakýchsi pseudovirtuálních operátorů, kterých v českých mobilních sítích existuje hned několik.
Jsou to firmy vydávající vlastní ceníky mobilních telefonních služeb, které jsou ale veřejné jen částečně.
Obvykle jde totiž o firmy zabývající se multilevel marketingem.
Vlastní mobilní telefonní služby tak nabízí třeba Amway, Bohemia Telecom, Starlife a řada dalších.
Ceníky těchto firem se obvykle dostanou jen k vyvoleným.
Kouzlo spočívá v tom, že firma vůči operátorovi vystupuje jako klasický firemní zákazník, který objedná velké množství SIM karet.
Jako významný zákazník pak dostane speciální cenové (a další) nabídky.
Problém je, že obchodní podmínky všech českých mobilních operátorů podobný přeprodej zakazují.
"Pokud by se vyskytly případy, o kterých hovoříte, mohlo by se jednat o porušení smluvních podmínek, kterým bychom se zabývali a mohlo by vyústit v ukončení spolupráce s danou společností," odpověděla na náš dotaz k tomuto problému Martina Kemrová.
Je ale dost nepravděpodobné, že by se podobná činnost k odpovědným lidem z mobilních operátorů nedonesla.
Zejména v případě tří zmíněných firem může jít o tisícovky zákazníků.
Žádný z operátorů se přitom takovému postupu nebrání.
Z činnosti těchto firem mají totiž nezanedbatelné zisky a přitom je - na rozdíl od skutečných virtuálních operátorů - nijak neohrožují vlastním oficiálním marketingem.
Na možné problémy upozorňuje Miroslav Čepický: "Zákon podobné spekulace umožňuje, nicméně služeb těchto firem využívá pouze zanedbatelné procento zákazníků.
Ti navíc musí akceptovat, že SIM karta v jejich telefonu není vedená na jejich jméno, nemohou s ní tedy disponovat plnohodnotně jako běžní zákazníci mobilních operátorů."
Právě to by ale mělo být ČTÚ minimálně divné.
Navíc se otevírá další otázka pro ÚOHS.
Jestliže mobilní operátoři přivírají nad podobným postupem oči, proč blokují vznik virtuálního operátora?
Nutno dodat, že ÚOHS má k odhalení podobné činnosti poměrně silné pravomoci, a pokud nebude chtít, nemusí se spokojit s vysvětlením operátorů, že o ničem takovém nemají tušení a jejich obchodní podmínky to zakazují.
Kdy nebudeme nejdražší
Jak už v textu několikrát padlo, vstup virtuálních operátorů na mobilní trh přinesl zaznamenatelný pokles cen za služby.
Přitom prakticky ve všech zemích, kde virtuální operátoři vznikali, se snažili klasičtí operátoři jejich vzniku více či méně bránit.
Jimi používané argumenty byly prakticky totožné - příliš malý, případně příliš saturovaný trh, problémy s kvalitou služeb atd.
Ve vyspělých zemích ale právě v těchto chvílích zasáhly regulační orgány, které hájily nikoli zájmy mobilních operátorů, ale jejich zákazníků.
Ať už formálními opatřeními či neformálním tlakem pak dosáhly toho, že vznikl první virtuální operátor a na něj se nabalovali další.
Bohužel, české regulační orgány si celý případ přehazují jako horký brambor.
Z našich zkušeností se nemůžeme zbavit dojmu, že nejasnost v kompetencích se jim v těchto případech více než hodí.
Ale neházejme flintu do žita.
Pokud jsou zákulisní informace správné a virtuální operátor se u nás opravdu brzy objeví, český mobilní trh se možná znovu rozhýbe.
Pokud některý z operátorů vznik nějakého virtuálního mobilního operátora připustil, jen těžko bude moci ÚOHS zůstat netečný k odmítání (diskriminaci) dalších zájemců.
A my třeba přestaneme volat dráž než ve zbytku Evropy.
Nová česká hymna má čtyři nové verze.
Vyberte tu nejlepší
Poslechněte si čtyři provedení nové verze české státní hymny.
V neděli premiér Mirek Topolánek u příležitosti Dne české státnosti slavnostně představil nové nahrávky státní hymny Kde domov můj.
Hymnu nově nahrál orchestr Národního divadla pod vedením Jiřího Bělohlávka.
K dispozici jsou čtyři verze - s mužským nebo ženským sólovým zpěvem, ve sborovém podání a instrumentální znění.
Zpěvu se ujali Kateřina Kněžínková a Adam Plachetka.
Autory úprav hymny jsou Otakar Jeremiáš a Jaroslav Krček.
Na serveru iHNed.cz si můžete poslechnout všechny čtyři verze.
Bělohlávek považuje českou národní píseň za jednu z nejkrásnějších hymen.
Českému rozhlasu už dříve řekl, že záměrně vybral pro nazpívání sólových variant zpěváky s mladými reprezentativními hlasy, které jsou výrazné a oblíbené.
"Od začátku jsem se u obou a potom také se sborem snažil dbát, aby měli jasnou dikci, aby bylo textu dobře rozumět, aby souzněli," uvedl.
Česká státní hymna v příštím roce oslaví 175. výročí.
Píseň Kde domov můj zazněla poprvé v roce 1834 na prknech Stavovského divadla v původní české hře Fidlovačka Josefa Kajetána Tyla doplněné hudbou Františka Škroupa.
Získala popularitu a lidé ji spontánně vzali za svou.
První sloka písně se pak po vzniku Československa v roce 1918 stala přirozenou součástí státní hymny.
Jedním ze sedmi státních symbolů zůstala i po vzniku samostatné České republiky.
Jak zní "nová" hymna
Pražská MHD ve středu poprvé sveze i na čip
Středa 1. října 2008 se zapíše do dějin pražského Dopravního podniku jako datum, kdy do metra, tramvají a autobusů nastoupí první cestující, kteří místo papírové jízdenky budou mít v kapse elektronický kupon.
Ten si v této chvíli může pořídit zhruba sto tisíc lidí, kteří vlastní čipovou kartu Opencard.
Cestující si mohou 30denní a 90denní a roční kupon (ten bude platit od 1. ledna 2009) koupit a zároveň nechat nahrát na svou čipovou kartu v infocentrech a pracovištích Dopravního podniku ve stanicích metra Muzeum, Můstek, Nádraží Holešovice, Anděl, Roztyly, Letňany, Kobylisy, Rajská zahrada, Kačerov a Luka.
Kupony lze už od včerejška kupovat také přes internet na stránkách Dopravního podniku www.dpp.cz.
Službu do odpoledních hodin využilo přes čtyři sta zákazníků.
Ti, co internetový obchod začnou využívat, mohou definitivně zapomenout na výdejní okénka ve stanicích metra, kde dosud museli pravidelně postávat ve dlouhých frontách na papírové jízdenky.
Kupon si totiž koupí přes internet a na kartu Opencard jim ho nahrají v jedné ze třinácti poboček Městské knihovny.
"Na těchto místech je cestujícím k dispozici přepážka s proškolenou obsluhou, která zájemcům pomůže s internetovým nákupem a také nahraje na jejich kartu zakoupený kupon," řekl mluvčí projektu Martin Opatrný.
Vedle knihoven bude možné nahrát si elektronické kupony na Opencard také v samoobslužných automatech, které jsou namontovány v několika vestibulech metra.
Jak takové automaty vypadají?
Jsou červené, připomínají označovače jízdenek a cestující si jich možná už všimli ve stanicích metra Roztyly, Budějovická, I. P. Pavlova, Florenc a Vltavská.
"Nyní je jich ve městě pět, ale do konce roku by jich mělo být osmdesát," doplnil Opatrný.
Kupon zkontroluje místo řidiče automat
Obsluha automatů, které začnou zítra fungovat, je jednoduchá.
Stačí do nich zasunout čipovou kartu Opencard a dříve zaplacený kupon se na ni sám nahraje.
Elektronické kupony od zítřka platí nejen v hlavním městě, ale i v jeho okolí.
Tedy v příměstských vlacích a autobusových linkách s číslem 300 až 499, jimiž jezdí do hlavního města hlavně obyvatelé středočeských obcí.
"Ve vlacích zařazených do Pražské integrované dopravy jsou průvodčí vybaveni čtečkami karet, pomocí kterých zjišťují časovou i pásmovou platnost kuponů," vysvětlil kontrolu jízdenek Filip Drápal z organizace Ropid, která sestavuje jízdní řády pražské hromadné dopravy.
Příměstské autobusy mají čtečky karet zabudované v pokladně u řidiče.
Při nástupu je tedy nutné nejen čipovou kartu ukázat řidiči, ale navíc je potřeba přiložit Opencard na určené místo na boku pokladny.
Tím si řidič zkontroluje platnost nahraných kuponů.
"Pokud si potřebuje cestující ověřit platnost nahraných kuponů, není nic snazšího než požádat řidiče o tyto informace," doplnil Drápal.
Cestující, kteří nejezdí příměstskými autobusy a nebudou si pamatovat, kdy jim končí platnost kuponu, mohou vyrazit opět k samoobslužným automatům, kde se kupony na kartu nahrávají.
Zde se jim informace o platnosti jejich dokladů zobrazí na displeji přístroje.
Sudety chtěly po USA referendum
Sudetští Němci v roce 1945 žádali o začlenění Šumavy ke Spojeným státům.
Plyne to z dopisu, který je uložen ve sbírkách Jihočeské vědecké knihovny.
Když nemůžeme být součástí Německa či Rakouska, chceme žít alespoň pod patronací Spojených států amerických.
S takovým přáním se údajně v roce 1945 obracely některé skupiny sudetských Němců na prezidenta USA.
Vyplývá to mimo jiné z dopisu, který se zachoval v jednom soukromém archivu a dnes je uložen ve sbírkách Jihočeské vědecké knihovny.
Němci z Českého Krumlova žádají v dopise amerického prezidenta, aby nedopustil vrácení "šumavské župy" - zabrané Hitlerem na základě mnichovské dohody - zpět k Československu.
"Pochopili jsme správně situaci a chceme si být opravdu jisti slovy, že americké jednotky přicházejí na německé území nikoli jako utlačovatelé a nepřátelé, nýbrž jako osvoboditelé," píše se v dopise, podepsaném slovy "Lidé, jimž leží osud Šumavy na srdci".
Poněvadž připojení k Československu dává údajně sudetským Němcům - při znalosti české národní povahy - naději jen na brutalitu, bezohlednost, neporozumění, útlak a otroctví, prosí autoři dopisu amerického prezidenta, aby nad Šumavou převzal protektorát pro nynější i věčné časy.
"Nemůžeme věřit tomu, že byste bez ohledu na názor čtvrt milionu obyvatel přiznal toto území nějakému státu nám cizímu, který utiskuje a vyvrací menšiny a ničím, zhola ničím nepřispěl k vítězství Spojenců," píše se v dopise.
Důvodem, proč se autoři nemohou podepsat, je údajně obava z pomstychtivosti "českých utlačovatelů".
Pokud by prezident USA údajně pochyboval o smýšlení šumavských Němců, stačilo, aby v šumavské župě uspořádal referendum o tom, zda se její obyvatelé chtějí stát součástí USA či žít pod patronací Spojených států.
Ačkoliv text dopisu může při dnešních znalostech poválečných dějin znít trochu naivně, podle některých pamětníků vhodně dokresluje tehdejší očekávání sudetských Němců.
I když čeští Němci museli minimálně tušit, že se bude jednat o jejich odsunu z republiky, jen málokdo z nich si takovou možnost vůbec připouštěl.
Někteří čekali, že Spojené státy a Velká Británie vyjednají Sudetům určitý druh autonomie.
Další věřili, že prostě zůstanou v Československu.
Potvrzuje to i slavný rakouský novinář Gustav Chalupa, narozený v Českých Budějovicích.
Ten byl za války jako budějovický Němec nasazený k námořnictvu na Baltu.
Když ho na konci války zajali Britové a umístili ho do zajateckého tábora v Holštýnsku, desítky ostatních českých Němců za ním chodily, aby je učil česky.
"Oni věřili, že až se vrátí domů, bude se jim čeština hodit," řekl Chalupa.
Nikdo z německých zajatců, žijících před válkou v Československu, podle něj nepočítal s tím, že bude na základě Benešových dekretů odsunut z republiky.
Nemyslíš - zaplatíš!
Emotivní kampaň zaútočí na řidiče
Nejdražší akce zaměřená na bezpečnost na silnicích v českých dějinách.
I tak by se dala charakterizovat emotivní mediální kampaň, kterou hodlá ve středu spustit ministerstvo dopravy.
Úřad ministra Aleše Řebíčka si od ní slibuje, že odradí řidiče od nebezpečného chování za volantem.
Kampaň za 150 milionů se objeví v televizi, rádiu, kině, na internetu, ale i na letácích.
Měla by řidiče odradit od rychlé jízdy a alkoholu za volantem.
A také jim připomenout, aby se, než vyjedou, připoutali.
Do svědomí chce sáhnout především mladým řidičům, motorkářům, chodcům a v neposlední řadě také profesionálním řidičům.
A co se ve spotech objeví?
Hlavně lidské příběhy, které zaútočí na emoce.
A o tom svědčí i "krvavý" slogan celé kampaně:
Nemyslíš - zaplatíš!
Slovo "nemyslíš" je napsáno velkými písmeny na espézetce.
A v kaluži krve je pak slovo "zaplatíš".
To má symbolizovat, že člověk může za chvilku nepozornosti zaplatit vlastním životem.
Diváky budou spoty "strašit" až do roku 2010.
Ministerstvo se nechalo inspirovat obdobnými kampaněmi v anglosaských zemích, kde lze běžně spatřit obrázky s drastickými obrázky obětí nehod.
Slibuje si, že se tak sníží nehodovost a počet mrtvých na českých silnicích.
Spoty připravovala agentura Euro RSCG.
Cukr a bič na řidiče
"Na řidiče platí systém cukru a biče.
Cukr pro ně je to, že když například jedou na červenou, tak ušetří čas.
Bič je hrozba pokuty či nehody.
Řidiči musí být riziko připomínáno," říká dopravní psycholog nemocnice Na Homolce Martin Kořán.
A proto jsou potřeba informační kampaně v tisku a hlavně negativní reklamy, míní psycholog.
Již méně efektivní jsou podle něj tabule, které upozorňují řidiče na nebezpečí.
"Pokud je nainstalována statická tabule varující před nebezpečím, pravděpodobně brzy splyne s okolím a řidiči se jí nebudou věnovat," upozornil Kořán.
Olmert by vrátil téměř všechna okupovaná území výměnou za mír
Předseda prozatímní izraelské vlády Ehud Olmert se vyslovil pro navrácení prakticky všech území okupovaných v roce 1967, tedy i Předjordánska, východního Jeruzaléma a Golanských výšin, výměnou za mír s Palestinci a Sýrií.
Učinil tak v rozhovoru, který v pondělí otiskl deník Jediot Achronot.
"Musíme dospět k dohodě s Palestinci, což znamená, že bude nutné vrátit téměř všechna (okupovaná) území, pokud ne vůbec všechna," řekl Olmert deníku.
"Ponecháme si jisté procento těchto území, ale Palestincům budeme muset postoupit podobné procento (území izraelského), protože bez toho mír nebude," dodal.
Připustil, že případné navrácení zahrne i východní Jeruzalém.
"Ten, kdo chce bezpečnost v Jeruzalémě a zejména nechce, aby mu traktory nebo buldozery přejely nohy, jako se to přihodilo jednomu z mých nejlepších přátel, bude se muset vzdát částí Jeruzaléma," poznamenal Olmert v narážce na dva červencové útoky ve městě, při nichž bylo několik lidí zabito a desítky osob byly zraněny.
Podle premiéra bude nutné najít "zvláštní řešení pro Chrámovou horu, posvátná a historická místa", která leží uvnitř Starého města.
"Ten, kdo bude chtít udržet izraelskou suverenitu nad celým městem, bude muset integrovat 270 000 Arabů.
To nebude fungovat," zdůraznil dále.
Odchod z Golanských výšin
Olmert se vyslovil i pro odchod Izraele z Golanských výšin, což je podle něj neodmyslitelná podmínka pro uzavření mírové dohody se Sýrií.
To by ale vyžadovalo také jisté úsilí ze strany Damašku.
"Nenavrhuji uzavřít mír se Sýrií jedině na základě odchodu z Golan," upozornil.
"Syřané dobře vědí, čeho se budou muset vzdát, aby získali Golany.
Budou se muset vzdát svého současného vztahu k Íránu; budou se muset vzdát svého vztahu k (šíitskému hnutí) Hizballáhu; budou se muset vzdát trvalé podpory, kterou poskytují terorismu (šíitského hnutí) Hamásu, (teroristické sítě) Al-Kajdy i džihádu (svaté války) v Iráku," upřesnil premiér.
Otázky po nehodě: Jsou stevardi v autobuse nezákonní?
Zákon je nezná, chodit v dálkovém autobuse se nesmí
V souvislosti s tragickou nehodou autobusu společnosti Student Agency poblíž italské Padovy vyvstala otázka, zda se mohou stevardi a cestující za jízdy pohybovat po autobusu.
"Pokud bychom chtěli striktně a formálně dodržovat zákon, je činnost stevarda v rozporu se zákonem o silničním provozu," říká mluvčí ministerstva dopravy Karel Hanzelka.
Nehodu, při které minulý týden zahynula dvaadvacetiletá stevardka, zřejmě způsobil řidič nákladního vozidla, jenž autobusu zkřížil cestu.
Dívka v tu chvíli naneštěstí seděla vedle řidiče, na nejméně bezpečném místě ve voze, ačkoliv má vyhrazena ještě dvě další místa.
Autobus však může havarovat, nebo prudce zabrzdit, i ve chvíli, kdy stevard roznáší kávu či noviny.
Roli hraje to, zda je autobus podle technického průkazu vybaven místy k stání.
Pokud není v autobuse homologováno, musí cestující sedět.
Dálkové autobusy Student Agency místa pro stání nemají; což Aktuálně.cz potvrdil i ředitel firmy Radim Jančura.
"Toto jsme s ministerstvem řešili a zprvu pohyb cestujících nedovolilo.
Posléze to odvolali a dospěli jsme k tomu, že cestující smějí chodit za jízdy na toaletu, pokud mají svoji sedačku," sdělil své stanovisko.
Zákon stevarda nezná
"Neexistuje jednoznačný právní výklad role stevarda - žádný právní předpisy tuto roli neřeší.
Žádný právní předpis však ani nezakazuje dopravci poskytovat služby.
Zákon o silniční dopravě zná pouze termín průvodčí vozidla; jeho práva a povinnosti nedefinuje," dodává méně jednoznačně mluvčí Hanzelka.
Ředitel odboru provozu silničních vozidel ministerstva dopravy Josef Pokorný naopak míní, že problematiku zákon ošetřuje dostatečně.
"Záleží na tom, zda-li má autobus v homologaci povolena místa pro stání.
Tím to končí," říká.
Autobusy dělí na městské, kde jsou místa na stání a omezená maximální rychlost, meziměstské s místy na stání s vyšší povolenou rychlostí a na dálkové bez míst na stání s nejvyšší povolenou rychlostí a sedadly vybavenými bezpečnostními pásy.
Jako v letadle, říká expert
Expert BESIP na dopravní bezpečnost Jaroslav Hořín v pohybu stevardů na palubě autobusu nevidí zásadní problém.
"Při plynulé jízdě mnoho nebezpečí nehrozí, situace se dá přirovnat k servisu v letadlech.
Ani tady není jisté, kdy přijde turbulence a letuška se může uhodit do hlavy."
"Pokud by však autobus prudce zabrzdil, samozřejmě platí fyzikální zákony.
Stejně jako v městském autobuse či tramvaji.
Bezpečnost stevardů musí řešit dopravce interními předpisy," říká a také míní, z hlediska zákona je problematika nedořešená.
Jančura je ochoten služby zrušit
Student Agency nabízí služby stevardů jako jediný autobusový dopravce.
Zaměstnává na jich dvě stovky.
Ředitel ani po nehodě nepovažuje jejich povolání za rizikové.
"Jakmile ale nabudu dojmu, že je povolání stevardů rizikové, tak je zruším.
Kávu a noviny mohou cestující dostat při nástupu.
Ušetřilo by to i náklady," říká.
Jako zájem o bezpečnost zdůvodnil absenci stevardů ve svých vozech ředitel Asiany Alexej Litvin, jež provozuje zlomek linek v porovnání s SA.
"Nemáme stevardky, proti tomu stojíme už od začátku.
Dříve nebo později to skončí nějakým smrtelným úrazem," řekl před necelým rokem pro Týden.cz.
Stala se nesmírná tragédie
Při nehodě linkového spoje do Neapole zahynula mladá stevardka z Plzeňska, která pro společnost pracovala dva roky.
Slovinský kamion pravděpodobně vybočil bez použití směrovky z odstavného pruhu a zablokoval cestu autobusu.
Jeho řidič se snažil prudkým manévrem vyhnout, zavadil o něj však pravou přední částí.
Že by byla vyprodána dvě místa vyhrazená pro odpočinek stevardů, Jančura odmítá.
"Tyto místa není u dálkových spojů možné rezervovat, jsou blokována."
Firma hodlá žalovat řidiče kamionu.
S odškodněním rodiny dívky nebude agentura čekat na ortel soudu, ale finanční náhradu očekává i ze strany viníka.
Úprava zákona?
V nedohlednu
Upřesnění pohybu stevardů na palubě autobusu by mohla přinést úprava zákona, na které přes rok pracuje třicetičlenná expertní skupina ministerstva dopravy.
"K žádnému konkrétnímu závěru ovšem nedošla.
Autobusy ani příliš neřeší, spíš bodový systém, maximální rychlost na dálnici a používání mobilu při řízení," říká expert Hořín.
"Ministerstvo dopravy nepovažuje činnost stevardů za něco, co by zásadním způsobem ohrožovalo bezpečnost cestujících," uzavírá mluvčí Hanzelka s tím, že kontrola bezpečnosti autobusů je v pravomoci policie a úřadů bezpečnosti práce.
Nadějí Düsseldorfu je Frankfurt
Velká slova v dopisu představenstva WestLB zaměstnancům této banky nechybí.
Spojením jednotek této düsseldorfské peněžní instituce s frankfurtskou Deka-Bank vznikne "ústřední instituce finanční skupiny spořitelen pro obchod na kapitálových trzích," dočteme se v dopise, který se na veřejnost dostal v pondělí.
WestLB podle dopisu do této transakce vnese "sadu kompetencí" zajišťující dlouhodobě výnosy.
A vůbec prý může takové spojení být rozhodujícím impulzem k dalším sdružováním v sektoru zemských bank.
Takové texty vznikají, když chce představenstvo v problematickém období prokázat schopnost jednat.
Nestabilní WestLB je totiž stále pod značným tlakem.
Nejen ze strany Evropské komise, ale také ze strany Spolkového úřadu pro dohled nad finančními službami, jehož sdělení zemské vládě v Severním Porýní-Vestfálsku, že je na čase najít řešení pro budoucnost, je ještě čerstvé.
O spojení mezi Deka-Bank, kterou zákazníci spořitelen znají pro její investiční fondy, a WestLB, ať už bude jakéhokoli druhu, se nicméně mluví už delší dobu - i na frankfurtské straně.
Šéf Deka-Bank Franz Waas se při prezentaci půlročních výsledků hospodaření na konci srpna nechal slyšet, že ve fúzi svého bankovního domu z Mainzer Landstraße s některou ze zemských bank, jako například s bankou Helaba nebo WestLB, nevidí smysl.
Správní rada Deka-Bank, za kterou stojí z jedné půlky zemské banky a z druhé svazy spořitelen, však pověřila představenstvo vedením rozhovorů s WestLB o společných obchodních aktivitách.
Mohlo by zde jít o obchody na kapitálovém trhu nebo jejich část.
Rozhovory však teprve začaly, podotýkají finančníci.
O Deka-Bank, která se svými 3000 zaměstnanci patří k důležitějším zaměstnavatelům na finančním trhu ve Frankfurtu, se v souvislosti s konsolidací ve spořitelním sektoru nemluví poprvé.
V roce 2003 to chvíli vypadalo, že by mohlo dojít k fúzi Deka-Bank s Landesbank Rheinland-Pfalz a s bankou Helaba.
Z tohoto trojspolku nakonec nic nebylo.
Krátce poté, co se plány fúze dostaly na veřejnost, vyslovila se hesenská zemská vláda proti účasti banky Helaba.
Ani oba zbylé bankovní domy se tak nespojily.
Landesbank Rheinland-Pfalz místo toho získala Landesbank Baden-Württemberg ze Stuttgartu.
I přesto se opakovaně objevovaly spekulace o spojení Deka-Bank se zemskými bankami.
V nedávné době se však ke spekulacím o spojení svého finančního domu s jinými vyjádřil negativně Günther Merl, předseda představenstva banky Helaba.
Zdá se však, že nezávisle na tom uzrává přesvědčení, že sblížení různých bankovních domů veřejnoprávního sektoru je nutností.
Teď po volbách do zemského sněmu v Bavorsku by se jako první mohlo začít rýsovat spojení BayernLB s Landesbank Baden-Württemberg.
To pro Helabu není zrovna dobrá zpráva.
Pokud by měl tlak k dalším fúzím narůstat, přichází postupně o možné partnery pro takové spojení.
Na jihu by hrála pouze druhé housle i přesto, že finanční krizi doposud čelí výrazně lépe, než bankovní domy v Mnichově a ve Stuttgartu.
Propojení s WestLB zase počátkem roku zakázal Svaz spořitelen a žirových bank Hessen-Thüringen, jenž má v Helabě pětaosmdesátiprocentní podíl.
V úvahu by tak připadala nanejvýš Nord LB.
Geostrategické úvahy tohoto druhu jsou ale pouze jednou stranou problému.
Na druhé straně jde o otázku, jak moc spolu ladí obchodní modely jednotlivých institucí.
V červnu Merl prohlásil, že rozhodující otázku, jakým obchodním modelem by měla být zajištěna budoucí konkurenceschopnost zemských bank, Německý svaz spořitelen a žirových bank doposud nezodpověděl.
Vše by též mohlo skončit rozložením WestLB, které si v této instituci samozřejmě nikdo nepřeje.
Proto se také v dopise tamního představenstva mluví o tom, že se snaží o "komplexní řešení" pro celý bankovní dům.
Zda a jak to bude možné spojit s propojením jednotlivých složek s Deka-Bank, ukáže čas.
Druhý víkend Oktoberfestu je znám jako "víkend s Italy"
Pro Elenu je to poprvé, pro Lucu potřetí nebo počtvrté.
Ale tentokrát u toho bude Elena jako jeho přítelkyně, a tak prý bude všechno jinak, říká.
Za nimi, u pětilitrového sudu značky Kaiser, stojí silnější vousáč a dvěma stům turistů na Oktoberfestu dokazuje, jak hluboké tóny dokáže vydat jeho hrdlo.
Elena Lucu nejdřív pleskne a pak ho políbí.
Do Verony přijeli z Boloně.
Odsud, z autobusového parkoviště vedle nádraží Puorta Nuova, vyjedou tento večer ve 23.45 čtyři autobusy s označením "destinazione Monaco, festa della birra", předpokládaný příjezd 6.30.
Tři autobusy obsazují především Italové, v jednom autobuse jedou výlučně Brazilci.
V jednom rohu parkoviště si už tito Jihoameričané zpívají se svou vlajkou, v noci už slavili.
A takhle nahlas, říká Marco Guarda, to není nic pro Italy.
Marcovi, který má na sobě dlouhý kabát s podšívkou z napodobeniny kožešiny a brýle se širokými stříbrnými obroučkami, ty tři autobusy patří.
Už pět let s nimi jezdí na Oktoberfest, jen v letošním roce pořádá tři výpravy.
V noci tam, přes den mezi stánky s pivem, ve 22.30 odjezd zpět.
Přenocování by znamenalo jen zbytečné náklady, říká Marco.
Cesta stojí 75 euro včetně uvítacího přípitku pivem Kaiser, uvařeným přesně podle bavorského zákona o čistotě piva, zdravotního pojištění a německy mluvícího průvodce - Marco chodil ve Frankfurtu na jazykový kurz.
Autobusy vyjíždějí do noci, po autostrádě směrem na "Brennero".
Pivo se nepodává, zatím ne.
Autobus rychle umlká, cestující spí.
Dobře dělají, své síly ještě budou potřebovat.
Staví se v Brixenu a v Holzkirchenu, kde si na dálnici číslo 8 kousek před Mnichovem dělá ještě jednu přestávku i spousta dalších autobusů s italskou poznávací značkou.
Když Marcova skupina konečně podle plánu v půl sedmé ráno přijíždí na parkoviště nedaleko Theresienwiese, stojí tam už asi 50 dalších autobusů z celé Evropy.
Elena, Luca a ostatní se sbírají, Marco má poslední projev, vysvětluje plán útoku.
Zaprvé: Nasadit si žlutou čepičku.
Na ní je nalevo švabachem napsáno "Oktoberfest", vedle internetová adresa Marcovy cestovní kanceláře: "conoscersiviaggiando.it".
Zadruhé: "Až se otevřou dveře do pivního stanu, utíkejte!" volá Marco do ranního vzduchu.
"Běžte!" Běžte a obsaďte místa v zadní části stanu.
"Ne dopředu, abyste nepřekáželi, a ne všechny žluté čepičky na stejné lavice, rozmístěte se po prostoru!"
Máz stojí 8 euro, 25 centů.
A nezapomeňte na spropitné.
"Sekuriťákům ukažte, že se slušně chováme.
Jakmile opustíte svoje místa, jsou pryč!"
Zatřetí: "Dnes večer přesně v půl jedenácté buďte zase tady!" Rozumíte?
